---
layout: default
title: Ігри в кості
---
# Кості

Кості - це одна з найдревніших ігор, яку винайшло людство. 
Вони були поширені у всьому світі і швидше за все були винайдені незалежно різними народами світу. 
Їх знаходять в розкопках в Єгипті, на далекому сході, в кості грали інки, римляни, греки. 
Кості використовувалися як задля розваги, так і в ритуальних цілях. 
Оскільки людина не може передбачити, яке число випаде наступним, отже, вважалося, що на це була воля вищих сил.
Лише у сімнадцятому столітті вчені, зокрема Паскаль і Ферма, почали розраховувати ймовірності випадіння значень на кубиках, що дало початок теорії ймовірності.

Спочатку замість шестигранних кубиків, які нам відомі сьогодні, використовувалися чотиригранні кості тварин - астрагали або бабки.
Звідси назва - кості. 
В згадках про гру древні не робили великої різниці між справжніми костями та шестигранними кубиками, тому сказати, коли точно були винайдені останні - неможливо. 
Найдревніші шестигранні кубики знайдені археологами в Ірані, їх вік має  - приблизно 5000 років.

Кості зараз використовуються як в комплекті до різних ігор, так і самостійно. 
Тут розглядатимуться ігри, де кості використовуються самостійно. 

В дуже багатьох іграх в кості єдиним чинником виграшу є випадок, від гравця не залежить нічого.
Саме ці ігри були причиною розорення маєтків і несхвального ставлення до кубиків.
Але також є ігри, що вимагають певних навичок гравця, хоча, очевидно, елемент випадковості в них теж присутній в тій чи іншій мірі.

Почну з останніх, оскільки вони значно цікавіші.

## Покер

Класичною грою, яку я пам'ятаю з дитинства, є покер на кубиках.
Ця гра і її варіанти відома під різними назвами, в тому числі Yatzy (Єци) та Yacht (Яхт).
Є також версія адаптована до трьох кубиків під назвою Crag (Крег).
Грається п'ятьма кубиками, кількість гравців не обмежена, хоча більше чотирьох грати не раджу.
Ціль гри полягає набрати найбільшу кількість очок за фіксовану кількість раундів, збираючи комбінації, схожі на покерні - пара, стріт, фул-хаус та інші, при чому кожну комбінацію можна вписати лише раз.
Оскільки гравці майже не взаємодіють, гру можна грати і самому, намагаючись набрати якомога більше очок і побити власний рекорд.
З класичними правилами це не надто цікаво, але є варіант Balut (Балут) зі складнішим підрахунком очок і більшим вибором, який більш призвичаєний до одиночної гри.
Саме за ось цю "одиночність" гру і критикують - мовляв, гра для одного, яку декілька людей грають одночасно.
Це не зовсім так, адже в залежності від гри суперників, можна коригувати свою стратегію.
Окрім того безліч годин проведених мною за цією грою теж доводять, що гра - хороша і цікава.

## 10000

Другою грою, з якою я познайомився, була "десять тисяч".
В англомовному середовищі, вона відома під назвою Farkle - словом, яке нічого не означає, і яке можна довільно перекласти як Труба чи Пшик - обидва терміни позначають невдачу, яка може спіткати необережного гравця.
Грається шістьма кубиками (є варіант на 5).
Ціллю є набрати 10000 очок викидаючи певні комбінації. В будь який момент свого ходу гравець може припинити викидати кубики і записати вже викинуті очки, але може продовжувати кидати кубики зі сподіванням викинути більше, але з ризиком втратити накопичене і вписати в очки жирний нуль.
Гра значно азартніша за попередню, гравець весь час вирішує чи варто ризикувати, чи можливо варто зупинитися.
Синиця в руках, чи журавель в небі?
Є також схожа гра "Свиня" з одним кубиком, хоча в неї я ніколи не грав, тому мені важко її оцінити.

## Міа

Приблизно в той самий час мене навчили гру під назвою Мія (або Мейер).
Для гри треба лише два кубики, але додатково треба використовувати сірники чи фішки.
На відміну від попередніх ігор, тут іде безпосередня взаємодія з іншими гравцями, оскільки грається за принципом є "вірю-не-вірю".
Гравець кидає кубики в закриту і говорить комбінацію наступному, при чому він може як казати правду, так і збрехати.
Кожен наступний гравець вибирає, чи вірити і спробувати викинути вищу комбінацію, чи не повірити і відкрити кубики.
Якщо кубики відкриваються, то в залежності чи відповідає комбінація заявленій, чи ні, хтось з гравців відкладає сірник.
Зайвим буде говорити, що окрім фортуни, велику роль в цій грають психологічні завдатки.
Цікаво зазначити, що гра поширена в Скандинавії, а оскільки кубики часто присутні в розкопках вікінгської доби, можна припустити, що в цю гру грали вікінги.
Особливо якщо зауважити, що у вікінгів кубики часто були подовженої форми, а на торцях були значення 1 і 2.
Ці значення випадали рідше за інші, і саме 21 є найвищою комбінацією у грі Міа.

## Перудо

Довший час я знав лише попередні три гри.
Кожна з них була по своєму цікава і мені здавалося, що важко придумати щось цікавіше.
І ось я дізнався про Перудо.
Перудо - це чудова гра, що вимагає по п'ять кубиків для кожного гравця, а також, бажано, непрозору ємність для кидання кубиків, оскільки кубики кидаються в закриту, як і в Мії.
Гравці по черзі замовляють кількість і значення кубиків, що випали на руках у всіх разом - тобто беруться до уваги не лише свої кубики.
Як і в Мії кожен наступний гравець може або підвищити заявку, або сказати "Не вірю" (Dudo іспанською, що і дало одну з назв цій грі).
Якщо в Мії віддається сірник, то в Перудо віддаєтсья кубик.
В цій грі поєднується і випадок, і психологія, і теорія ймовірностей, і вміння приймати рішення в умовах недостатньої інформації.
Хоча гра чимось схожа на Міа, вони тим не менше дуже відрізняються.
Наприклад, в Перудо випадок не грає дуже великої ролі, оскільки всі кубики - спільні, а гравець бачить лише їхню невелику частину.
Мінусом цієї гри, що так само як і в Мії, гравці програють і вибувають по черзі.
І виходить, що якщо хтось програв першим, то він може ще трохи чекати, доки він почне грати знову.
Цю проблему блискуче вирішує Данський варіант Snyd (Снюд) - там віддає кубик, не той хто програв заявку, а той хто її виграв.
Відповідно той хто першим позбувся кубиків не програв, а виграв, тому можна починати з початку і нікому не треба чекати.
Окрім цього гра стає збалансованішою, оскільки на відміну від Перудо, гравець що виграє, має менше кубиків ніж всі решта, тому в нього є менше поля для маневру і в інших є шанс його наздогнати.
Тим не менше важко сказати, чи данський Снюд дійсно кращий за Перудо.
Гра, у зв'язку з особливостями правил, триває значно менше, а вигравших зазвичай є більше ніж один.
Що б ви не вибрали, не прогадаєте.
Перудо - це одна з найкращих, якщо не найкраща гра у кубики.
І є ще один бонус для любителів історії.
Факти кажуть, що в цю гру грали ще древні інки і саме вони навчили грати в неї іспанців.
Сама назва Перудо - це комбінація слів Перуанське Дудо, що натякає на її походження.

## Десятиборство

Сучасна гра, вигадана дуже недавно і її автором є Reiner Knizia.
Це 10 міні-ігор зібраних в одній, об'єднаних спортивною темою "десятиборства".
Правила там не складні, але їх багато і їх не так легко запам'ятати, як до попередніх ігор, тому люди часто грають в цю гру з роздруковкою-шпаргалкою.
До прикладу міні гра "Кидання диску" вимагає від гравця набрати максимальну кількість очок використовуючи лише парні значення. 
Гравець, як і в 10000 може зупинитися і записати очки, але може кидати далі в надії викинути щось краще. 
Як і в 10000, якщо гравцю не пощастило і кубики, що він кидав, показують лише непарні значення, він вписує нуль.
Всього у гравця три спроби (як, до речі, і в спортсмена-атлета).
Гра дуже цікава, мінусом є складність запам'ятовування правил, але вони того варті.

## Інші ігри

Попередніх п'ять ігор - це найцікавіші ігри з кубикам. 

Додатково варто згадати також німецьку гру Wurfel Bingo, де кидається два кубики і кожень гравець вписує суму значення в поле 5х5.
Потім, в залежності, які комбінації гравцю вдалося вписати по горизонталях, вертикалях і діагоналях, він собі пише очки.
Гра абсолютно чесна, тому що значення кубиків для всіх однакові.
Але мені важко оцінювати цю гру, оскільки я не грав в неї достатню кількість часу.

Вже наближеною до азартних ігор є "Корабель, капітан і команда", де за три кидки треба викинути комбінацію 4-5-6 а решта кубиків рахуються за очки.
В цій грі дуже багато чого залежить від випадку, хоча людина і має мінімальний вплив на хід гри. 

Чим більше в грі елементу випадковості, тим вона мені менш цікава.
Якщо вся гра - це сама лише випадковість, то такі ігри не цікавлять мене взагалі.
Але для повноти картини, просто згадаю про найпоширенішу азартну гру в кубики "Крепс".
Саме в цю гру грають у фільмах за зеленим столом і, до речі, в цій грі казино має одну з найменших переваг над гравцем зі всіх азартних ігор.
(Заради цікавості - інші ігри, в яких казино не має великої переваги, є Блекджек і Рулетка).
Але казино виграє все одно - у цьому немає сумнівів.

Я не наводив повні правила цих ігор, лише вказував на особливості гри, щоб не роздувати кількість тексту і просто зробити загальний огляд.
Повні правила ігор можна буде знайти інде.
 
