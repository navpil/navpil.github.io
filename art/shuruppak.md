# Повчання Шуруппака 

_Літературна пам'ятка древнього Шумеру у переспіві Дмитра Половинки_

[//]: # (Я намагався зробити цілком точний, місцями навіть дослівний переклад, але не треба забувати, що цей переклад - поетичний і ідеальне збереження відповідності оригіналу - неможливе. Окрім того текст часто місцями втрачений і можливі різні інтерпретації пропущених місць. Місця, де переклад суттєво розходиться з оригіналом, позначаються коментарями.)

У ті дні, в ті давні дні,  
В ночі ті, прадавні ночі,  
В роки давні, в ті часи  
Жив мудрець, жив красномовний.  

Мудрецем був Шуруппак,  
Той, що син Убара-Туту;  
Сина свого він повчав,  
Свого сина Зіуд-Суру:  

Сину мій, порад моїх  
Ти послухай, Зіуд-Суро,  
Будь уважним, прислухайсь  
До повчань моїх ретельно.  

Що скажу - не нехтуй тим,  
Слухай, не відволікайся,  
Цінні ради мудреця,  
Що почуєш - тому слідуй.  

Не купуй віслюка, що реве -  
_Надокучить тобі своїм ревом._  
Не копай на дорозі грядок,  
Не купуй поля коло дороги.  

[//]: # (1. Перші два рядки дослівно взяті з перекладу Костянтина Тищенка, і власне вони надихнули на написання усього тексту.)

Щоби люд не _топтав твій врожай,_  
Не копай в своїм полі криниці.  
Гамір щоб не замучив тебе,  
Не селись біля шумної площі.  

[//]: # (В оригіналі - `щоби люд не зашкодив тобі`, найлогічніше пояснення - що вони потопчуть врожай)

Не ручайсь ні за кого, бо він  
Потім вплив буде мати на тебе;  
І за себе ручатись не дай,  
Бо зневажити так тебе зможуть.  

В чужі справи не лізь,  
Проти інших не свідч,  
Буде повінь - тобі це вернеться.  

[//]: # (Темний текст. Можливо, що в часи біди ти не отримаєш від нього допомоги?)

Не сварись і сварок уникай,  
Для сварок не ставай навіть свідком,  
Не втручайся - хай згасне сама,  
Її вгледиш - піди іншим шляхом.  

Не кради і не лізь в чужий дім,  
Гостре візьмеш - поранитись зможеш,  
Поки злодій на волі - він лев,  
Але стане рабом, коли зловлять.  

З юнаками не товаришуй;  
З молодою чужою жоною  
Не водись і не будь сам на сам -  
Люди точно почнуть пліткувати.  

Не сварися, себе не ганьби,  
Не хвались, обіцянок не зраджуй,  
Довіряють хай люди тобі,  
Оком злим хай не глянуть на тебе.  

Те що вкрали, ніколи не їж,  
Відмовляйся, якщо пропонують,  
Нагодують кістками, а ти  
Їм віддаш і вола, і овечку.  

Не бреши і слова  
свої завше пильнуй,  
Нерозважні слова - твоя пастка.  

На незнаних полях і лугах  
Не пасуться хай твої овечки;  
Та й чужого бика не наймай,  
Як не знаєш, яка в нього вдача.  

_Не тримайся непевних шляхів,_  
Шлях надійний - надійна й мандрівка.  
В ніч нікуди не йди, бо, хто зна,  
Це скінчиться погано чи добре.

[//]: # (Перший рядок - власна вставка)

Сину мій, не купуй  
Степового осла,  
_Його впертість тебе доконає._  

[//]: # (2. В оригіналі - `Будеш коло нього весь день`. Степові осли - кулани, славилися своєю впертістю)

Із рабинею краще не спи,  
Бо від цього одні лиш халепи.  
Не кляни, не гнівись, бо тоді  
Будуть злитись так само на тебе.  

[//]: # (3. До кінця не ясно, які халепи чекають, якщо спати з рабинею, переклади розходяться. В оригіналі - незрозумілий фразеологізм. Чи то вона мститиметься, чи здасть, чи то зазнається)

Не бажай вод що не досягнеш -  
Лише втомишся і не здобудеш.  
Боржника свого не відганяй,  
Бо тоді твоїм недругом стане.  

Із зухвальцем селитися - зась,  
_Жінці_ буде з ним гірше рабині,  
І куди не поткнеться вона,  
Всі казатимуть "он вона, онде!"  

[//]: # (4. В оригіналі форма слів натякає на адресата-жінку, але не всі переклади з цим погоджуються)

Не зламаєш в паркані дошок,  
Не казатимуть люди "полагодь!"  
Не годуй чужоземця, хто зна,  
Може розбрат несе твому дому.  

Про насильство забудь  
І дівчат не ґвалтуй -  
Їх батьки подадуть в суд на тебе.  

Як могутній хто - не проганяй,  
Не руйнуй міста рідного стіни,  
Молодого також не жени -  
Налаштуєш його проти міста.  

Очі бігають у шахрая,  
Поруч з ним не сиди - віддалися,  
І нехай його дії й слова  
Не впливають на тебе ніколи.  

По шинках не хвались, не махай  
При розмові своїми руками,  
Як лукавець себе не поводь,  
Тоді будуть тобі довіряти.  

[//]: # (5. Про махання руками йшло останнім рядком. В оригіналі `наближаєшся до зборів чоловіків, руками не махай`. Я це включив в загальну пораду як себе поводити щоб тобі довіряли)

Бачиш воїн - єдиний такий,  
Сонце теж є єдиним у небі;  
Завжди слідуй за воїном ти,  
Завжди йди за Божественним Сонцем.  

Шуруппак ці слова говорив,  
Шуруппак, що син Убара-Туту,  
Це повчання для сина його,  
Що назвали його Зіуд-Сура.  

----  

І удруге Шуруппак,  
Той, що син Убара-Туту,  
Свого сина научав,  
Свого сина Зіуд-Суру:  

Сину мій, порад моїх  
Ти послухай, Зіуд-Суро,  
Будь уважним, прислухайсь  
До повчань моїх ретельно.  

Що скажу - не нехтуй тим,  
Слухай, не відволікайся,  
Цінні ради мудреця,  
Що почуєш - тому слідуй.  

_Не вір тому, що кажуть в шинках,  
Домовлятись нема чого_ з п'яним,  
Що позичить, тобі не віддасть,  
Мов коза нечестива й брехлива.  

[//]: # (6. Рядки, де говориться про п`яних - напівзруйновані і зрозумілі не до кінця. Між іншим там говориться про те, що `рот п`яних перебільшує речі`. Наступні рядки картають людей, котрі не віддають позичене, але контекст не зрозумілий. Я логічно поєднав ці два темні місця в одну зв`язну строфу, але йдеться лиш про власну інтерпретацію тексту)

Твій палац - мов бурхлива ріка,  
Скільки б в нього текло - не заповнить,  
Не спинити, що з нього тече,  
І від цього він не спорожніє.  

[//]: # (7. В оригіналі центр палацу порівнювався з лютими биками. Але оскільки це більше схоже на суто шумерський фразеологізм, то я змінив означення ріки на `бурхливе`, а про биків виключив)

_Пустобріхам не вір, пильним будь,_  
Коли хтось чужий хліб обіцяє,  
Прийде час, скажеш "дай", він тоді  
Відповість "я не маю вже хліба".  

На чуже не рівняйсь,  
Свою власність пильнуй,  
Краще свого нічого немає.  

Красномовний - той буде поет,  
Строго мовить - стає урядовцем,  
Якщо ж мова солодка тоді  
Він отримає меду багато.  

[//]: # (8. В оригіналі - не меду а `солодких трав`)

Хто cтатечний, той має свій хліб,  
Ним заповнить повнісінький кошик;  
У хвалька кошик буде пустий,  
Лиш базіканням рот свій наповнить.  

[//]: # (В оригіналі трохи інакше, по-перше - в перших двох рядках не ясни чи йдеться про статечного, чи брехуна, а також схоже що `хвалько` і `базікало` - це дві різні людини, а не одна. Однозначно не йдеться про порівняння роботящого та лінивого.)

Кожухар робить всім кожухи,  
Але сам власну шкіру лиш носить.  
Хто могутній, той всюди й завжди  
Покарання уникнути зможе.  

[//]: # (Перші два рядки можна зрозуміти інакше - кожухар зрештою матиме власний кожух - але оригінал не дуже зрозумілий. kuc du3-du3-e kuc-ni ce3-ba-e-du3-e: Шкіру обробляючи, буде власну шкіру обробляти)

Нерозумний втрачає завжди,  
Дурень спить - все одно щось втрачає,  
"Розв'яжіть, відпустіть", він кричить,  
"Не вбивайте" крізь сон він благає.  

[//]: # (Майже дослівний переклад, темний текст)

_Різні в світі правителі є,_  
Один пише жорстокі закони,  
Другий каже "хваліть всі мене",  
_І що гірше я навіть не знаю._  

[//]: # (Перший і, частково четвертий рядок - власні доповнення. В тексті порівнюється дві поведінки, ймовірно правителів. Мабуть порада - не бути ні таким ні таким)

Якщо жінка слабка -  
Її доля тяжка,  
Затягне, загорне, не відпустить.  

Якщо найняв ти працівника,  
але платиш йому лиш харчами,  
Він доїсть і від тебе піде  
До палацу, де краще заплатять.  

Син - продовження роду твого,  
Хай лишається в рідному домі;  
А донька хай у прийми іде,  
_Підшукай їй хорошого мужа._  

[//]: # (Останнй рядок - хоч і логічне, але власне доповнення)

Якщо пиво ти п'єш, _чи вино_  
Жодних рішень тоді не ухвалюй.  
Якщо щось вже покинуло дім,  
То не варто про це турбуватись.  

[//]: # (В тексті згадується лиш пиво, а не вино. Але вино шумери теж пили)

Аніж Небо нам ближча земля,  
Ми цінуємо землю найбільше.  
Та під Небом всі люди живуть,  
Саме Небо примножує блага.  

У жнива маєш бути як раб,  
Так працюй, не шкодуй свої сили;  
Але їж у жнива немов цар,  
Будь, як раб і як цар одночасно.  

[//]: # (В оригіналі - рабиня і цариця. Порада для жінки, яку я переробив у чоловічу форму. Ця порада дає більше впевненості що порада `не селитися з зухвальцем` теж адресуєтсья жінці)

Дряпне шкіру образа мала,  
Але жадібність може убити,  
Розірве брехунів їх брехня,  
Самолюба отруїть гординя;  

[//]: # (В оригіналі було п`ять порівнянь)

Що ж несе прохолоду душі?  
Це - молитва, що блага приносить;  
Хай злослів'я цікавить людей,  
_Їх не слухай, натомість молися._  

[//]: # (В оригінал текст закінчується тим, що `людей цікавлять лише образи та лихі слова`, я ж вирішив додати четвертий рядок, для кращого оформлення думки)

Шуруппак ці слова говорив,  
Шуруппак, що син Убара-Туту,  
Це повчання для сина його,  
Що назвали його Зіуд-Сура.  

-------------  

І утретє Шуруппак,  
Той, що син Убара-Туту,  
Свого сина научав,  
Свого сина Зіуд-Суру:  

Сину мій, порад моїх  
Ти послухай, Зіуд-Суро,  
Будь уважним, прислухайсь  
До повчань моїх ретельно.  

Що скажу - не нехтуй тим,  
Слухай, не відволікайся,  
Цінні ради мудреця,  
Що почуєш - тому слідуй.  

Селянина дітей не лупцюй,  
Від них твої залежать канали.  
Не купуй у повії любов,  
Бо вуста її повні отрути.  

Якщо хтось народився рабом,  
Не купуй його, знудить від нього;  
Але вільного теж не купуй -  
Він завжди плануватиме втечу;  

А якщо із палацу  
Рабиню візьмеш,  
То вона буде геть нікудишня;  

[//]: # (8. В оригінал вона `завжди на глибині бочки` - що це означає не ясно, але точно щось погане. Хтось перекладає - розбещена і лінива, а хтось - що прибере всю хату до своїх рук)

Обирай чужоземних рабів -  
Не шукатиме він свого дому,  
Не втече до своєї сім'ї,  
Бо не має ні того, ні того;  

Якщо був він рабом в чужині,  
_То нічим йому в тебе не гірше;_  
Він носитиме воду тобі,  
Буде вірним тобі та слухняним.  

Сину мій, сам на схід не іди,  
Вільний тут - там рабом можеш стати,  
Ким ти будеш між сотень імен?  
Не боїшся між гір заблукати?  

[//]: # (9. В оригіналі строфа не зрозуміла, цілим є лише перший рядок, а, наприклад, останній звучить як `Не треба класти гору на гору`. Можна розуміти ці рядки як відраяння від подорожей. В контексті інших порад, де відчутно погане ставлення до чужинців, таке розуміння - цілком імовірне) 

Людська доля - це берег  
непевний, слизький,  
Важко встояти там, легко впасти.  

Старший брат - він як батько тобі,  
Сестра старша хай буде як мати;  
Слухай старших братів і сестер,  
Так, як слухав би матір чи батька.  

Рот і очі - не працівники,  
Ними золота ти не заробиш.  
Хто сім'ї не присвячує час -  
Недбайливий - її він зруйнує.  

Голод може зігнати із гір,  
Голод може загнати у гори,  
Це примножить людей з чужини,  
Це примножує зрадників кількість.  

Якщо правиш містечком малим,  
Будеш мати від нього телята,  
Від великого міста чекай  
Заколотників, підступу й зради.  

Хто багач - забезпечив себе,  
Хто бідняк - той багатому _заздрить;_  
Сім'янин забезпечив себе,  
Неодружений спатиме в сіні.  

Згине сам під руїнами той,  
Хто будинки і храми руйнує;  
Підіймає на когось людей -  
То й на нього піднімуться люди.  

Якщо вхопиш за шию бика,  
Перейдеш з ним бурхливую річку,  
Так і в місті ти зможеш зрости,  
Якщо будеш триматись могутніх.  

З гір рабиня - і добра, і зла,  
Добрі руки у неї, зло - в серці,  
Те, що добре - не спинить вона,  
Але й злу не буде заважати.  

Без добра серце як без води,  
Але зло набираємо в душу.  
Хай потоне зла човен в ріці!  
Зла бурдюк хай порветься в пустелі!  

В кого в серці любов -  
той сім'ю береже;  
Без любові - сім'ю він руйнує.  

В кого стійкість, багатство і честь,  
Певним будь - це богів подарунок;  
Ти з такими тримайся, тоді  
Не страшним буде жоден негідник.  

В свята час жінку не обирай -  
В неї штучні і радість, і вигляд,  
Десь позичила срібло, а хтось  
Дав прикрас їй на день поносити.  

[//]: # (В оригіналі були слова `І ззовні штучна і всередині - штучна`, я це переклав простіше - як `штучні радість і вигляд`, для кращого розуміння слів `штучна всередині`)

Якщо лютого купиш бика,  
Він проб'є тобі дірку в паркані.  
Якщо злагоду хочеш в свій дім,  
Тоді жінку бери відповідну.  

Не купують осла у жнива.  
Підлий муж - не осел - не приручиш.  
Жінки придане знищить твій дім.  
Урожай весь потопить п'яниця.  

[//]: # (10. Про підлого мужа передана лиш загальна думка - що з поганим ослом ще якось можна справитися, але з поганою людиною - вже ніяк. Оригінальний текст частково втрачений.)

_Справжнє горе - це_ жінка лиха,  
Гірше мухи надокучає.  
Це свиня так годує дітей?  
Це осел так кричить безупинно?  

[//]: # (11. Оригінальний текст дуже незрозумілий. Щось про жінку-грабіжницю, яка влітає в хати як муха, потім не зрозуміло чого йдуть описи свині та осла. У зв`язці з наступним текстом, мені здається, що просто мовиться про лиху жінку, тому я спробував передати цей текст саме так, а про осла і свиню змінити розповідні фрази на запитальні)

Коли вколеться шилом сама,  
Всім жалітися буде на шило;  
В кожну хату зайде, в кожен дім  
Показати, що сталось із нею;  

Вона буде кричати "йди геть",  
І сваритися буде невтомно.  
_А ти іншу шукай, є ж_ жінки,  
Від яких серце повниться щастям.  

[//]: # (12. Два останні рядки насправді відірвані від попередніх, що я і позначив крапкою. Але що там було між ними - не ясно, бо ці рядки втрачені. Сюжетно, втім, ці рядки сюди пасують. Знову ж таки - інтерпретація що йдеться про те, як обирати жінку - моя.)

Цінувати не треба речей,  
Бо життя і без них є солодким,  
Пам'ятай - ти речам не слуга,  
Хай натомість вони тобі служать.  

[//]: # (Оригінал `Речі не цінуй - життя солодке` можна розуміти по різному. Чи то якщо ми відв'язуємося від речей, тоді життя стає солодким. Чи то, що нам варто отримувати насолоду від життя не залежно від того, які в нас речі. Чи то, що життя є солодким саме по собі. Я обрав останній варіант, як певний компроміс між усіма можливими значеннями.)

Для Богині Зерна  
ти снопів не в'яжи,  
_Їй належать снопи всього світу._  

[//]: # (13. Текст зрозумілий не до кінця, останній рядок дослівно звучить як `знарядь - багато`)

Не кричи на овець, їх не лай,  
Як послухаєш - родиться донька;  
Грудку бруду у скарб не кидай,  
Слідуй цьому - народиться син.  

[//]: # (14. Імовірно шумерські повір'я)

Жінку не викрадай,  
Хай не плаче вона,  
Хай _не впаде_ на дім твій _прокляття._  

[//]: # (15. Третій рядок - цілком ймовірний, але що конкретно станеться з твоїм домом, якщо вкрадеш жінку - не зрозуміло)

Можна бігать по колу не в лад,  
І стогнати "о шиє! о ноги!"  
_Але_ можна зібратись разом  
І потужною силою стати.  

[//]: # (Є ймовірність, що ці рядки описують проблеми, що падають на дім того, хто викрав жінку. Тоді звучання мало б змінитися на те, що її родичі `будуть бігати по колу, кричати про шию і ноги, зберуться разом і будуть великою силою`)

Не вбивай - це дитина _чиясь,  
Будь кого колись мати родила;  
Навіть_ доля ясного царя  
Колись була в руках повитухи.  

[//]: # (16. Другий рядок - моє доповнення, перший рядок майже втрачений. Там ідеться про `Не вбивай ... це - дитина ....` В оригіналі третій і четвертий рядок йшли окремо, але в такій інтерпретації вони цілком гармонійно можуть бути пов`язані)

Сам на себе накличе гнів той,  
Хто до матері зверхньо говорить;  
Не переч їй словам, бо вона  
Як Бог Сонця, дарує життя.  

Те що батько сказав - те роби,  
Слова батька - надійні, то ж вір їм;  
Ясність духу дає, бо він сам  
Від богів _має мудрість у дар._  

[//]: # (17. В оригіналі немає слів, що мудрість батька - це дар богів, зате написано, що батько - як бог.)

Без околиць і центру нема.  
Якщо поле є біля каналу,  
Чи сухе буде, а чи вогке,  
Все одно дасть хороший прибуток.  

Як загубиш сокиру свою,  
Ще й до того ж найкращу - шкодуєш,  
Те ж саме - це продати її,  
Чи ж вона тобі вже не потрібна?  

[//]: # (18. Текст зрозумілий не до кінця. Дослівно там `Втрачене завжди дивує, ... виставити свою дільмунську сокиру на продаж`. Дільмун - сучасний Бахрейн - місце видобутку міді, з якого робили якісні сокири)

Перестріти чужого  
собаку - біда  
Та людина чужа - ще страшніша.  

Біля диких шляхів, коло гір,  
Де оселя богів-людежорів,  
Не будують там жодних осель,  
Міських мурів також не будують;  

_Якщо там_ загубилась вівця,  
Вівчарі вже не будуть шукати,  
_Якщо навіть там_ гарні поля,  
Їх ніхто не буде обробляти.  

[//]: # (Цю строфу я вирішив сюжетно поєднати з попередньою, тому що інакше не ясно, чому вівчар не шукає овечок, а селянин - не обробляє поля.)

Слова дар - це розрада душі,  
У палац треба йти з таким даром;  
Як зібрати слова мудрі ці,  
То як зорі _світитимуть вічно._  

Шуруппак ці слова говорив,  
Шуруппак, що син Убара-Туту.  
Вічна діві Нісабі хвала,  
Що великі таблиці уклала,  
Що зі слів Шуруппака поради  
Вона записала.  
