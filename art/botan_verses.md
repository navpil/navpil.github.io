---
tags:
  - art
---
# Ботанські вірші  
  
## Теплокровність  
  
Взимку хочеться більше їсти, і це - нормально,  
Тіло спалює більше калорій цілком легально,  
Ми - теплокровні і регулюєм самостійно температуру,  
Багато треба їжі для обігрівання.  
  
Коли поїси, то одразу стає тепліше,  
І світ навколо стає веселішим,  
Та теплокровність все одно дасть про себе знати -  
Ти ще захочеш їсти, але трохи пізніше.  
  
Якби ми були холоднокровні, то їли би в разів п'ять менше,  
І харчуватися би вийшло значно дешевше,  
Та теплокровність все ж вигідніша еволюційно:  
Майже всі великі тварини - теплокровні, так, мабуть, легше.  
  
## Восьме століття  
  
Восьме століття... що там лишень сталося?  
Украни ще не було, а Римська імперія ще не розпалася,  
Пірамід вже не будували, хрестові походи ще не почалися,  
Інків, ацтеків ще не завоювали, та й їхні імперії ще не розбудувалися.  
  
То що ж там сталося у столітті восьмому?  
Тут і школяру важко розібратися, тим більше - дорослому.  
Дорослий все забув зі шкільної лави, давайте згадуємо -  
Що там сталося, хто що зробив, за чиїм задумом.  
  
До відкриття Америки для них далі, ніж від нас з вами.  
Й Чінгіз-Хану ще треба півтисячі років, щоб прибігти зі своїми військами.  
Народився Карл Великий, ну хоч якась подія, а то вже здавалося,  
Що насправді такого століття не було, що воно нам лише примарилося.  
  
Восьме - це століття таке загадкове.  
Воно так було давно, що давніше за нього хіба тільки сьоме,  
А чесно - про сьоме я теж знаю небагато,  
Тоді зародився іслам - це, мабуть, єдине, що я можу про нього сказати.  
  
## Президент  
  
Президент має бути гарним - це факт.  
З негарного президента толку мало, на жаль, це так,  
Бо якщо президент не гарний, то який з нього сенс.  
Хіба той президент розумний, а не якийсь мудак.  
  
От поїде такий президент, скажімо, в Уганду,  
Там на нього глянуть і скажуть "Фу! Який не гарний!,  
Невже в українців немає естетичного смаку?  
Співпраці з таким народом нам не потрібно навіть задармо."  
  
А якщо президент гарний, то це зовсім інша розмова,  
Підпишеться і така, і інша, і третя угода.  
Розумний би їх підписав і ще більше,  
Та про таких у нас, на жаль, навіть не йдеться мова.  
  
## Сполука  
  
Це два аш п'ять о аш - така сполука.  
Як вип'єш її забагато, буде мука,  
Це не буде довга ода алкоголю,  
Бо знай: він - небезпечна штука.  
  
## Квазари і кварки  
  
Квазари і кварки - яка між ними різниця?  
Фізики зараз підскакують з крісел, навколишні дивуються - чого їм не сидиться.  
А фізики, насправді, не зляться без причини,  
Бо відмінність є - і не маловажлива.  
  
Та про квазари і кварки людям слухати нецікаво,  
В декого від цих двох розумних слів вже голова розболілася не слабо.  
І взагалі - яке кому до них діло?  
То ж не картопля, чи морква, горнятко, чи щітка, чи мило...  
Їх з'їсти не можна, купити їх теж неможливо,  
Тому різниця між тими і тими невже така важлива?  
  
Квазари і кварки. І що? Такі два подібні слова.  
То чому ж я за них вчепився, чому так довго про них говорю?  
Не інакше - в мене щось не так з головою.  
  
Та якщо я не один такий ненормальний, й комусь це теж цікаво,  
Тому я поясню на пальцях і трохи не до складу:  
Квазари - у небі і світять яскраво і дуже, і дуже, і дуже, і дуже далеко.  
А кварки - усюди, вони є у всьому і дуже, і дуже, і дуже, і дуже, і дуже маленькі.  
  
## Риби  
  
Дарвін каже, що риби вийшли на землю і тут залишилися...  
То чому вони це далі не роблять? Чому це припинилося?  
Чи їх тут хтось образив, чи їм щось не сподобалось?  
Чи сміливі вилізли, а лінивим, як завжди, "не захотілося"?  
  
Перевелись авантюристи риб'ячі, ніхто вже вилазити не буде,  
Та якби і вилізли - їх з'їдять одразу птахи або люди  
(теж риби в минулому, та змінилися з води вийдучи,  
і навряд чи ще хтось вилізе - перевелись авантюристи риб'ячі).  
  
Але хочеться знов стати рибою, хоча б на хвилину,  
І хороше тому підтвердження - кити і дельфіни.  
В воді, мабуть, добре, то чого риби вилізли й там не лишалися?  
Спочатку зробили, а потім подумали - нам, людям, це теж передалося.  
  
Та брешу - насправді лишились ще риби сміливі:  
Уже не в воді, але ще не на суші, а наполовину.  
У них і легені, і зябра, тому їх дводишними назвали.  
Не перевелися ще авантюристи риб'ячі - честь їм і слава!  
  
## Зорі  
  
Зараз я скажу те, чого ви, може, і не знали:  
А: Сонце - вибух, Бе: в ньому зароджуються метали.  
І всі важкі елементи навколо - це пилюка зоряна,  
Та давайте по порядку, бо ви вже, мабуть, дезорієнтовані.  
  
Отже, сонце - вибух і в ньому зароджуються метали.  
Хм... я це казав вже, знов виходить не до ладу.  
Сонце - вибух, там водень гелієм стати може,  
А що так працює воднева бомба, має зрозуміти кожен.  
  
Всередині зір - шалений тиск і температура,  
Нам би там не сподобалося - ми б там швидко врізали дуба,  
В таких умовах злипаються в купу атоми і утворюють метали,  
А коли зоря остаточно вибухне, то вони розповсюдяться далі.  
  
Завдяки зорям ми маєм столові прибори,  
Та й нас би не було, якби не вибухали зорі.  
Сонце - вибух, і в ньому зароджуються метали.  
Я це казав вже, просто хочу, щоб ви це запам'ятали.  
  
## Губки  
  
Губки - тварини доволі дивні:  
Немає в них м'язів, тому вони не надто сильні,  
Немає в них ніг, тому вони трохи повільні,  
Сидять собі на місці і повадки в них ніби рослинні.  
  
Вони не думають, не сплять і не рухаються,  
Не ховаються, не наздоганяють, лише скупчуються,  
І то це в них виходить випадково:  
Губка від губки недалеко падає - це нам відомо.  
  
Немає в них шлунку. Що відфільтровує - те й з'їдає.  
Немає в неї серця, і мозку теж немає.  
Безсердечна й безмозгла тварина - хіба щось може бути гірше?  
Хоча та - в людей це виражається значно яскравіше.  
  
Зате губки живучі, раз вчені експеримент поставили:  
Взяли й перетерли губку через сито (до речі, про бездушність - ну хіба це правильно?)  
Але губки не померли, і з притаманною лише їм багатоликістю  
Кожна частинка стала самостійною, так би мовити, особистістю  
  
Як я казав вже - губки досить дивні тварини:  
Сидять і нічого не роблять - як рослини,  
Жеруть що попадеться, не мають ні волі, ні сили.  
Я не хотів би бути губкою, а ви б хотіли?  

(2015)

## Дельфіни

Дельфіни дихають лише свідомо - ви таке знали?  
В людей є дихальний рефлекс - в дельфінів його немає.  
Коли ми спимо, чи без свідомості - то дихаємо рефлекторно.  
Якби ми були як дельфіни, то в-ві сні одразу би вмирали.  
  
То як же дельфіни сплять? - логічне запитання.  
В них немає ліжок, гамаків, подушок, ковдр і іншого причандалля  
Але не в тому проблема навіть, вони - ссавці і дихати під водою не можуть,  
Спати під водою - як вони справилися з цим завданням?  
  
Як і в нас, так і в них - дві мозку півкулі  
Коли одна спить, то друга бадьора й працює,  
Тому і сплять вони лише з одним заплющеним оком  
І плавають дуже повільно, гребти ж можуть лише одним боком  
Це - вихід, але як на мене, занадто половинчаста міра,  
Або спати, або не спати - оце для мене, я радий, що я - людина.  

(2021)

## Віник

Віник - це екофрендлі,  
Електрики він не їсть,  
Він із природного матеріалу,  
Взяти його приємно в кисть.  
  
Віник - герой відомої притчі  
Про батька і його синів  
Зламати легко одну соломинку,  
А віник - ніхто не зумів  
  
Віник зроблений із соломи,  
А не з пластику, як мітла  
Його спокійно можна викинути,  
Або спалити до тла.  
  
Ця тема хоче більшу поему,  
Але, на жаль, я - не лірик  
Зате я прагну до екофрендлі,  
А екофрендлі - це віник.

(2022)

## Картки

Ніхто не продає кредитні карти просто так,  
Для кредитної карти би бажано мати банк,  
Вкласти туди якісь гроші  
А потім почекати на видачу карти  
  
Не бажано писати пароль просто на карту  
Бо якщо її хтось вкраде, то зможе влізти на рахунок  
Тому я пам'ятаю код у себе в голові  
Хоча часто ходжу до перукаря  

(2006)

## Медузи й поліпи

Медузи й поліпи - що спільного між ними?  
Можливо, вони обоє, хоч і дивні, та все ж тварини?  
Чи може живуть вони поруч у морі?  
І як сусіди вітаються "добридень", "бувайте здорові".  
  
Cпільного мало, вже геть вони різні істоти:  
Та я вас здивую, близькі вони між собою достоту.  
Хоч одні приліпились до дна, а другі в морі шукають здобичі,  
Та поліпи й медузи насправді - родичі.  
  
При чому родичі вони найближчі,  
Бо медуза для поліпа є мамою,  
Та й поліп медузу породжує  
Їх стосунки є штукою цікавою  
  
З поліпа від'єднується ефіра, що в медузу перетворюється,  
Медузи ж між собою вже статево розмножуються,  
В медузі з яйця виходить личинка, що планулою називається  
А з планули вже росте поліп, щойно до дна вона чіпляється  
  
То ж поліп і медуза - це дві сторони одної медалі  
Дволикий Янус, меч двосічний, Їнь і Ян, що там далі?  
З двома кінцями палиця, Ерос-Танатос, ну ви зрозуміли,  
Загалом - одне й те ж саме, якщо не вдаватися у деталі  
  
Не кожен поліп стає медузою - там не все так однозначно,  
Усіх складних деталей я уникав обачно,  
Але це залежить не від настрою, а від виду,  
Раджу почитати про поліпи, якщо для вас це важливо.  

(2024)

## Гідра

Гідра - тварина примітивна, проста,  
Без скелету, мозку, очей, чи хвоста,  
Кишковопорожнинна - ух! назва яка!  
До них вона належить - це група така.  
  
Гідра, яка б це не була проста тварина,  
Поділяє з нами риси важливі.  
Те, що вона їсть і розмножується і так ясно.  
А що ще, власне?  
  
По-перше - гідри хворіють на рак;  
Це, звісно, сумно, але це факт.  
Якщо ми - багатоклітинні, а ми такі є,  
То рак - це побічний ефект, от так.  
  
Є ще один побічний ефект,  
веселіший,  
Гідри, хоч мозку не мають, та сплять,  
а навіщо ж?  
Схоже, це просто нервової системи  
риса питома,  
То ж спіть, не лінуйтесь,  
позбувайтесь втоми  

(2024)

[Which was the first creature to take a nap](https://www.scientificamerican.com/article/which-was-the-first-creature-to-take-a-nap/)

## Корали

Корал - тварина, не рослина,  
Як таке можливо?  
Він не рухається, та росте,  
Що ж воно таке?  
Як він їсть, як харчується?  
Всі дивуються.  
І чи спить він, чи ні,  
Взагалі?  
  
Їдять вони загадково,  
аж казково  
Крім звичайного харчування  
полюванням,  
Вони ще з одноклітинними  
мирними й дивними  
Живуть у взаємодопомозі,  
в симбіозі  
  
Полюванню не приділю багато часу,  
Там все ясно  
Коли хтось повз пропливає  
І їх торкає,  
Поліпа мацала жалять жертву  
До смерті  
І тоді поліп її з'їдає  
Бо ж рот має  
  
А про симбіоз що ви знали?  
Він - цікавий  
Живуть одноклітинні всередині корала  
І не мало  
Завдяки фотосинтезу виділяють глюкози  
Велику дозу  
А поліпи цим користуються  
Й так харчуються  
  
Самі ж поліпи їх захищають,  
Обороняють  
Й дають їм теж поживні речовини,  
Які самі вхопили.  
Цей зв'язок симбіотичний  
Настільки практичний,  
Що деякі поліпи лиш так і харчуються,  
Полювати лінуються  
  
Поліпи будують хатку з вапна,  
овва!  
Малі будівничі, хоч рук нема,  
Ти ба!  
Оточують себе вони вапном  
І он  
Називають це екзоскелет чогось,  
Ось!  
  
Поліпи ростуть на скелетах попередників  
Повально  
Стоять на плечах у гігантів  
Реально - буквально  
Ці колонії люди назвали -  
Корали  
Чи сплять вони? Сплять таки,  
Дякую, що згадали.  

(2024)

[Зооксантели](https://uk.wikipedia.org/wiki/%D0%97%D0%BE%D0%BE%D0%BA%D1%81%D0%B0%D0%BD%D1%82%D0%B5%D0%BB%D0%B8)

## Курочка

Вимерли динозаври, чи не вимерли,  
Здавалося б дивне питання  
Спробуйте зараз знайти динозавра  
Це ж - неможливе завдання.  
  
Шістдесят п'ять мільйонів років тому  
вони зникли, чого б це раптом?  
Версії є різні, метеорит, зміна клімату,  
Але факт залишається фактом  
  
А може хоч хтось залишився?  
І чи все настільки погано?  
Лишилися їхні нащадки,  
Ще й чимало.  

Це - сороки, ворони, круки,  
Орли, яструби, інші хижі птахи,  
Какаду, страус, фламінґо, мартин,  
Ківі, колібрі і навіть пінгвін  
  
В усіх птахів сучасних -  
Предки - динозаври,  
То ж поважайте курочку,  
В неї родичі - тиранозаври  

(2024)

## Тунікати

Тунікати - тварини схожі на шлунок,  
Сидять на дні нерухомо, як клунок  
В них отвори два - один ротовий,  
А другий - ви здогадались який

Отак і сидить той шлунок на дні  
Бувають яскраві, бувають тьмяні,  
Але чи тьмяні вони, а чи яскраві  
Із ними пов'язані факти цікаві

По перше є байка про них весела,  
Що вони після того, як знаходять оселю,  
І як до дна себе прикріпляють,  
То мозок свій вже непотрібний з'їдають

[//]: # (І, власне, студенти жартують про це, Що вчителі роблять те саме; Знаходять посаду собі у школі, І мізкам - прощайте й бувайте здорові)

Це майже правда, та все ж брехня,  
Бо коли тунікат прикріпився до дна  
То змінює свою тілобудову  
І мозок зникає під час цього

І хоч метаморфоза ця дійсно дивна,  
Є схожі приклади в царстві твариннім,  
Метелик з гусені - це теж дивина,  
З опариша - муха, комар - з мотиля

Із цим пов'язаний другий факт.  
Тунікат- хордовий. Але ж як?  
Це ж просто шлунок без голови!  
Де там хорду вчені знайшли?

Так от, личинка туніката горда  
Має не лише мозок, але і хорду  
І хоч ця хорда потім теж зникає,  
В дорослого туніката  
Та класифікацію собі лишає,  
Він - хордовий! Отак-то!  

(2024)

[Покривники](https://uk.wikipedia.org/wiki/%D0%9F%D0%BE%D0%BA%D1%80%D0%B8%D0%B2%D0%BD%D0%B8%D0%BA%D0%B8)