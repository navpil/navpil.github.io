Чому наші шахи - це лише регіональний варіант древніх індійських шахів - чатуранги


А чи знали ви, що шахи, котрі придумали в Індії були не такі ж самі, як ті, до яких ми звикли?
Що наші шахи - це просто західний варіант індійських шахів?
То ж якими були оригінальні шахи?
І які ще є варіанти шахів окрім західних?

Шахи примандрували в Європу приблизно тисячу років тому. 
Але тодішня гра була значно повільнішою, аніж сучасні шахи.
Король, кінь і тура ходили так само як зараз, а от решта фігур були слабшими.

Слон ходив чітко на два поля по діагоналі з можливістю перестрибнути фігуру.
Це досить дивний хід з сучасної точки зору, особливо якщо врахувати, що таким чином для слона доступно лише 8 полів з 64.
А ферзь був найслабшою фігурою і міг ходити лише на одну по діагоналі.
Він чітко виконував свою функцію “помічника короля”.
Пішак не міг першим ходом піти на два поля вперед, він завжди ходив лише на одне.
А на восьмому ряді він міг змінитися лише на ферзя.
Але оскільки ферзь був найслабшою фігурою - то це перетворення не було настільки важливим, як зараз.
Рокіровки не було.

Гра була дуже повільна, тому дебют відрізнявся від сучасного.
Гравці починали гру, вибудовуючи свої армії в певні, часто наперед відомі, формації, так звані “табійя”, не сильно переймаючись ходами суперника.

Коли такі шахи на зламі тисячоліть потрапили в Європу, то гравці пришвидшувати гру.
І десь в 15му сторіччі сформувалися сучасні правила.
Слон став ходити по діагоналях, пішаки отримали можливість першого довгого ходу, додалася рокіровка.
Хід ферзя - як поєднання ходів тури і слона, був мало не революційний.
Шахи з таким ходом називалися “шахи королеви” або навіть “шахи божевільної”.
Окрім того, в Європі шахову дошку пофарбували в чорно-білий колір.

Гра, про яку я щойно говорив - це перський Шатранж, а не та, оригінальна індійська Чатуранга.
Вони були дуже схожі, але про шатранж є більше відомостей, ніж про чатурангу.
І власне шатранж потрапив свого часу в Європу.

Які ж є ще варіанти шахів?
Найвідомішими сучасними варіантами шахів є тайські, китайські та японські.
Вони дуже популярні у своїх державах, а часом і за їх межами.

Почну з тайських шахів - Макрук.
Це - найархаїчніший варіант. Правилами він майже не відрізняється від шатранжу.
Пішаки одразу стоять в третьому ряду і перетворюються на ферзів вони вже на шостому.
А слон ходить на одну по діагоналі, або вперед.
Такий хід символізує чотири ноги слона і хобот. 
Маючи Макрук з одного боку і Шатранж з іншого, дослідники можуть здогадуватися, як грали в древню чатурангу.

Китайські шахи - сянці - значно більше відрізняються від чатуранги.
Я лише коротко згадаю основні цікавинки цієї гри.
Тут є ріка і палац, котрі обмежують ходи декотрих фігур - наприклад ні ферзі, ані король не можуть вийти з палацу.
Пішаків п'ять і стоять далеко спереду.
Ферзів тут два і вони можуть захищати одне одного.
Що цікаво, слони тут теж можуть захищати одне одного.
В сянці ані кінь, ані слон не стрибають, тобто їх хід можна заблокувати.
А ще в китайських шахах є гармата - особлива фігура, котра б'є чужу фігуру, лише перестрибуючи через іншу фігуру. 

Зовсім особливими є японські сьоґі.
Майже всі фігури ходять не так, як в чатуранзі.
Наприклад списи - схожі на тури, але ходять лише вперед.
Коні теж можуть ходити лише вперед. 
Пішаки не б'ють по діагоналі, як зрештою і в сянці.
Втім основною відмінністю сьоґі є те, що биті фігури переходять у власність суперника.
І тепер він замість ходу може вкинути її на дошку майже на будь-яке поле, є лише деякі обмеження.
