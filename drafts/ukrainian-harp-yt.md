---
tags:
  - misc
---
# Українська губна гармошка

(граю українську мелодію)
Як зробити так, щоб губна гармошка зазвучала по-українськи?

Для тих, хто поспішає: для того, щоб губна гармошка зазвучала по-українськи, треба перенастроїти першу дірку на _вдих_ з Ре на Мі, другу дірку на _вдих_ з Соль на Соль-дієз, а третю дірку на _видих_ з Соль на Ля.

Якщо вам цікаво чому так, як це зробити, і, головне, навіщо, слухайте далі.

## Давайте для розберемося про який інструмент іде мова.

Губні гармошки бувають різні, але основних види три - діатонічна, хроматична і тремоло.
Тремоло - це ті, які часто продаються на базарах як іграшки для дітей.
Хроматичні - з перемикачем, значно дорожчі і нас зараз не цікавлять.
Я говоритиму про діатонічну гармошку.
Вона - найпоширеніша.
І відрізнити від інших її можна за кількістю дірок - їх 10.
Не переплутайте.

На відміну від більншості інших духових інструментів, ноти на губній гармошці граються як на вдих, так і на видих.

## Спочатку - навіщо це робити

Якби губна гармошка була пристосована для гри українських пісень, вона б запросто могла стати народним інструментом.
Вона маленька, її всюди можна носити з собою, наприклад взяти в похід.
На ній легко навчитися грати.
На ній можна вести як мелодію, так і грати ритм.
На свій розмір вона дуже гучна.
Просту мелодію на ній може зіграти навіть дитина.
Тим не менше - губна гармошка - це повноцінний хроматичний музичний інструмент, а не дитяча іграшка.

На жаль вона не дуже підходить, щоб грати близькі нам українські народні пісні.

## Для чого вона пристосована

Губну гармошку придумали в Німеччині і ноти на ній розташовані так, щоб було легко грати німецькі народні пісні.
Ось послухайте.

(граю милого андерсена)

Це ж розташування нот виявилося зручим для того, щоб грати кантрі.

(граю кантрі)

Ці мелодії легко грати тому, що діатонічна гармошка - "веселий" інструмент.
Якщо ви пам'ятаєте з уроків музики, що є "мажор" - веселий і "мінор" - сумний, то діатонічна гармошка - "мажорна".

Куди б ви в неї не подули, вони видасть найважливіший веселий акорд.

(граю весільний марш)

Три перші дірки на вдих дають другий найважливіший веселий акорд.
Разом ці два акорди звучать ось так.

(граю перемінно два акорди)

Решта дірок - це звичні для нас сім нот.

(граю гаму до-мажор)

На них грають мелодію.

(Я лисичка я сестричка)

Ще на ній грають блюз, але там інша техніка.

## Що треба для української гармошки

Веселі українські пісні, як то "Мав я раз дівчиноньку чепурненьку" теж можна зіграти на такій гармошці.

(мав я раз дівчиноньку)
 
Але більшість українських пісень граються в мінорній гамі - якщо просто "на сумних нотах", наприклад "Туман яром".
Хоча пісня зовсім не обов'язково має бути сумною - "Ти казала в понеділок" є прикладом веселої пісні, що теж грається на "сумних нотах".

(ти казала в понеділок)

Окрім того є ще одна особливість української музики? 
Якщо спрощувати, то в нашій гамі нот не сім, як ми звикли, а вісім - при чому восьма з'являється лише в "нижній" частині мелодії - тобто коли ми ведемо спів вгору, то цієї ноти нема, а коли ведемо мелодію вниз, то вона часто з'являється.

Конкретно це нота соль-дієз і в мелодії "Нова радість стала" вона з'являється на склад "ста-".

(граю нова радість стала)

Назвімо її "українською" нотою.
Цієї ноти на губній гармошці нема.

Окрім того нам потрібні деякі важливі для "сумних нот" акорди, яких на звичайній гармошці не вистачає:

(зіграти ці ля-мінор, ре-мінор, мі-мажор)

Існуючі гармошки нам не підходять. 
Що ж робити?
Треба зробити цю гармошку самому.
І це зовсім не так складно як здається.

## Як її зробити

Треба купити звичайну діатонічну гармошку з основною нотою До, позначається латинською літерою C.
Якщо вам дозволяє бюджет, то беріть "Hohner Special 20".
Але для проби можете взяти і щось подешевше.

Якщо гармошку розібрати, то ви виявите, що вона складається з п'яти деталей, якщо не рахувати гвинтиків (не загубіть їх, бо вони маленькі).
Дві деталі - це кришки, одна деталь - це серцевина (або пластикова або дерев'яна). 
І дві деталі - це планки з "язичками".
Одна планка - на вдих, одна планка - на видих.
Язички при вібрації видають потрібні ноти.

Тепер треба акуратно підкласти непотрібну візитівку (або щось схоже) під язичок звучання якого ми хочемо змінити і потихеньку стесувати його кінчик (останніх декілька міліметрів), щоб він почав звучати вище.
Якщо стесувати язичок ближче до основи, то він навпаки почне звучати нижче, що нам не потрібно.

Для того, щоб стесати язичок до потрібної нам ноти, треба час від часу смикати язичок, наприклад, зубочисткою і заміряти звучання тюнером - спеціальним пристроєм, що вимірює висоту ноти.
Якщо у вас немає тюнера, можете скачати тюнер на мобільний телефон. 

Треба стесати три язички.
Два на першій пластині - це перший язичок з Ре на Мі і другий язичок з Соль на Соль-дієз. 
На другій пластині - це третій язичок з Соль на Ля.
Головне не переплутайте.

Я спилював язички наждачкою.
Ви можете обрати інший метод.
Спилюйте акуратно, щоб не перестаратися і не спиляти забагато.
Часто перевіряйте язичок тюнером.

Тепер лишилося лише зібрати всі деталі разом.
Крутіть гвинтики акуратно, щоб не зірвати різьбу.
І ви отримуєте українську гармошку, на якій українські мелодії зможе зіграти навіть дитина.

## Як грати

Техніка гри на українській губній гармошці принципово не відрізняється від звичної техніки.
Головне - навчитися видувати одну ноту.

(ти казала в понеділок мелодія)

Іноді можна грати дві, а то й більше нот одночасно.

(те ж саме терціями)

А можна зіграти навіть ритм.

(ти казала в понеділок, ритм)

Основна нота в такій гармошці знаходиться на видих на третій дірці.

Найважливіші акорди знаходяться на:

 - перших п'яти дірках на видих - це основний сумний акорд ля-мінор
 - перших трох дірках на вдих - мі-мажор, часто передує ля-мінору
 - з четвертої по шосту дірку на вдих - ре-мінор - доповнює трійку основних акордів
 
Є ще один - починаючи з четвертої дірки на видих іде веселий акорд до-мажор, який там був і раніше.

Якщо у вас хороший музичний слух, то ви зможете підбирати мелодії на слух.
Якщо ж ви знаєте нотну грамоту - то ви і так знаєте в яку дірку дути, чи вдихати, маючи при собі ноти.

## Секція для музикантів

Можливо вас на початку здивувало, що я назвав діатонічну гармошку хроматичним інструментом. 
Хоча на гармошці у чистому виді дійсно присутні лише основні ноти звукоряду, при правильній техніці - бенди чи оверблови, можна видобути усі дієзи з бемолями.

Якщо у вас виникло питання - навіщо ж змінювати ноти на гармошці, якщо гармошка - хроматичний інструмент, то

По-перше: для того, щоб гармошка була по справжньому хроматичною треба розвивати хорошу техніку і мати хороший слух.
Інакше взяти чисту ноту Ля на бенді на третій дірці буде нереально.

По-друге: навіть якщо навчитися брати бендом ноту Ля, взяти акорд Ля мінор на діатонічній гармошці неможливо з ніякою технікою. 
Можливість переходити зі звичайного соло на терції і, зрештою, на повноцінні акорди дають значно ширше поле для творчості.

Існують гармошки, котрі замість соль мають соль-дієз, але там на соль-дієз замінені всі ноти соль і це підходить для балканської музики, але не для української.
Є ще мінорні гармошки, але в них немає оцієї особливої української ноти.
Тому існуючі гармошки нам не підходять і треба робити власну.
Насправді, зміна звучання гармошки під власні потреби - це поширене явище.

Усі ноти, які я згадував у цьому відео відштовхувалися від того, що у вас до-мажорна гармошка і ми хочемо з неї українську в гамі ля-мінор. 
Якщо ви купите гармошку в іншій тональності аніж в до-мажор, то маніпуляції будуть такими самими - стесати першу дірку на вдих на тон вище, другу дірку на вдих на півтону вище, а третю дірку на видих - на тон вище.

І насамкінець я хочу вибачитися перед всіма музикантами за неймовірно спрощене і часто технічно неправильне пояснення музичної теорії.
Мені було важливо, щоб і не-музиканти зрозуміли про що я говорю.
Якщо ви не музикант і дослухали до цього моменту - будь ласка не цитуйте мене у суперечках з музикантами.
Швидше всього вони будуть праві.
