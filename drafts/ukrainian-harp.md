---
tags:
  - misc
---
# Українська губна гармошка

Якщо коротко: для того, щоб губна гармошка зазвучала по-українськи, треба перенастроїти першу дірку на _вдих_ з Ре на Мі, другу дірку на _вдих_ з Соль на Соль-дієз, а третю дірку на _видих_ з Соль на Ля.
Якщо вам не все ясно, читайте далі.

## Вступ

Якби губна гармошка була пристосована для гри українських пісень, вона б запросто могла стати народним інструментом.
Вона - невеличка, її всюди можна носити з собою.
На ній легко навчитися грати.
На ній можна вести як мелодію, так і грати ритм.
Просту мелодію на ній може зіграти навіть дитина.
І всупереч поширеній думці - губна гармошка - це повноцінний музичний інструмент, а не дитяча іграшка.

Але на жаль вона не дуже добре пристосована для того, щоб грати близькі нам українські народні пісні.
Я хочу пояснити чому це так і як це виправити. 

## Що таке діатонічна губна гармошка

Для початку треба розібратися про який інструмент іде мова.

Губна гармошка буває основних трьох видів - діатонічна, хроматична і тремоло.
Я не буду розписувати різницю між ними, але зараз я говоритиму конкретно про діатонічну гармошку.
Вона - найпоширеніша і найдешевша.
Відрізнити від інших її можна за кількістю дірок - їх 10.
Якщо ви будете її купувати, беріть одразу професійну - за тридцять доларів ви отримаєте чудову якість і насолоду, яка просто недосяжна для вдвічі дешевших аматерських гармошок.

Слово "діатонічна" означає, що на ній є лише основні ноти, тобто до, ре, мі, фа, соль, ля, сі без різних дієзів та бемолів.
Якщо ви - музикант і якщо для вас це важливо, то при правильній техніці (бенди та оверблови) можна видобути і інші звуки, що робить її хроматичним інструментом.

## Для чого вона пристосована

Губну гармошку придумали в Німеччині і ноти на ній розташовані так, щоб було легко грати німецькі народні пісні.
Це ж розташування нот дуже зручне для того, щоб грати кантрі.
Все це тому, що діатонічна гармошка - "веселий" інструмент.
Якщо ви пам'ятаєте з уроків музики, що є "мажор" - веселий і "мінор" - сумний, то діатонічна гармошка - "мажорна".
(Є і мінорні, але про них я ще згадаю).

Веселі українські пісні, як то "Мав я раз дівчиноньку чепурненьку" теж можна зіграти на такій гармошці. 
Але більшість українських пісень граються в мінорній гамі - якщо просто "на сумних нотах", наприклад "Туман яром".
Хоча пісня зовсім не обов'язково має бути сумною - "Ти казала в понеділок" є прикладом веселої пісні, що теж грається на "сумних нотах".

Для повноти картини - блюз музиканти, шукаючи оригінальне звучання, придумали особливу техніку гри на діатонічній гармошці і тепер цей інструмент також асоціюється з блюзом.
Але блюзова техніка гри - це щось особливе, що я зараз зачіпати не буду.

## Розташування нот

Чому ж на гармошці легко грати кантрі, але важко зіграти "Ти казала в понеділок"?
Що робить її "веселою"?

В губній гармошці є 10 дірок, кожна дає різну ноту на вдих і на видих, тобто разом маємо 20 нот.
Де б ви не видихнули в гармошку ви отримаєте основний акорд - до мажор.
Це - веселий акорд і якщо в гармошку дути, то воно звучить, або як початок весільного маршу, або як середньовічні фанфари, що вітають короля - в залежності від того, в якому порядку туди дути. 

На вдих ноти розташовані більш різноманітно.
Перші три дірки на вдих дають другий найважливіший акорд - соль мажор.
Якщо вдихати і видихати на перших трьох дірках, то отримаєте просту веселу пісеньку - власне те, що треба німцям і кантрі музикантам.

Наступні чотири дірки зроблені так, щоб вести на них мелодію.

Схоже на те, що первісне використання гармошки задумувалося так - людина язиком закриває перші три дірки, веде мелодію на середніх чотирьох, а потім, працюючи язиком, додає акорди і повноту звучання.
Я не можу це гарантувати, але звучить дуже по-німецькому.

[//]: # (Andersen)

Наступні три дірки використовуються не так часто - зазвичай їх використовують для видобування високих нот у мелодії.

## Яке розташування нот нам потрібне

Складно пояснити чим українська музика особлива без того, щоб влазити у глибини музичної теорії. 
Але якщо просто - то в нашій гамі нот не сім, як ми звикли, а вісім - при чому восьма з'являється лише в "нижній" частині мелодії - тобто коли ми ведемо спів вгору, то цієї ноти нема, а коли ведемо мелодію вниз, то вона часто з'являється.
Конкретно це нота соль-дієз і в мелодії "Нова радість стала" вона з'являється на склад "ста-".
Я її називатиму "українською" нотою для спрощення.

Окрім того, дуже багато українських народних пісень граються на "сумних" нотах і нам потрібні не веселі акорди, як воно є на звичайній гармошці, а сумні - конкретно ля мінор, ре мінор, і ще плюс додатковий акорд мі-мажор з тою особливою українською нотою соль-дієз.

Існують гармошки, котрі замість соль мають соль-дієз, але там на соль замінені всі ноти соль-дієз і це підходить для балканської музики, але не для української.
Є "сумні" гармошки, але в них немає оцієї особливої української ноти.

Жодна існуюча в світі гармошка не підходить для переважної більшості української музики. 
Що ж робити?
Треба зробити цю гармошку самому.
І це зовсім не так складно як здається.

Треба купити звичайну діатонічну гармошку (з основною нотою До).
Потім розібрати її і змінити звучання першої дірки на вдих (та, що зараз Ре) на Мі, другої ноти на вдих (та, що зараз Соль) на Соль-дієз - на вже згадану українську ноту, а третю дірку на видих (та що Соль) - на Ля.
Таким чином перших п'ять дірок будуть звучати як акорд Ля-мінор на видих, перших три дірки звучатимуть як Мі-мажор на вдих, на дірках з третьої по шосту матимемо Ре-мінор (він там був і раніше).
Маючи таке розташування нот зіграти українські народні пісні буде значно простіше.

## Як це зробити

Якщо гармошку розібрати, то ви виявите, що вона складається з п'яти деталей, якщо не рахувати гвинтиків (не загубіть їх, бо вони маленькі).
Дві деталі - це кришки, одна деталь - це серцевина (або пластикова або дерев'яна). І дві деталі - це планки з "язичками".
Язички при вібрації видають потрібні ноти.
Тепер треба акуратно підкласти непотрібну візитівку (або щось схоже) під язичок звучання якого ми хочемо змінити і потихеньку стесувати його кінчик (останніх декілька міліметрів), щоб він почав звучати нижче.
Якщо стесувати язичок ближче до основи, то він навпаки почне звучати вище, що нам не потрібно.

Для того, щоб стесати язичок до потрібної нам ноти, треба час від часу смикати язичок викруткою, або іншим інструментом і заміряти звучання тюнером - спеціальним пристроєм, що вимірює висоту ноти.
Якщо у вас немає тюнера, можете скачати тюнер на мобільний телефон.

Треба стесати три вказані язички.
Два на одній пластині і один - на іншій.
На першій пластині - це перший язичок з Ре на Мі і другий язичок з Соль на Соль-дієз. 
На другій пластині - це третій язичок з Соль на Ля.
Головне не переплутайте.

Я спилював язички наждачкою.
Ви можете обрати інший метод.

Тепер лишилося лише зібрати всі деталі разом (ви ж не загубили маленькі гвинтики).
І ви отримуєте українську гармошку, на якій українські мелодії зможе зіграти навіть дитина.
