---
tags:
 - ethics
---
# Спільні заповіді всіх релігій

Одним з джерел доброчесності може бути релігія.
Проблема в тому, що їх багато і не ясно, яку з них вибирати.
Адже релігії очевидно відрізняються між собою.
Хоча часто можна почути думку, що вони насправді вчать те ж саме.
Що у всіх релігіях правила дуже схожі.
Чи так це?

Ясно, що якби всі релігії дійсно вчили одне й те ж саме, то їх би так багато не було.
Але чи є якісь моральні правила справді спільні для них всіх?
Можна було б подосліджувати всі релігії, читати їх святі тексти, розбиратися в традиції і спробувати вивести такі спільні заповіді самотужки.
Але навіщо це робити, якщо це вже зробили за нас!

В дев'яностих роках двадцятого століття, після падіння Берлінського муру та розпаду СРСР, був організований Парламент Світових Релігій.
Одним з його основних документів була "Глобальна Етика".
Представники різних релігій вирішили розібратися, що їх об'єднує і вивести світові правила доброчесності, які б могли бути спільними для усіх людей планети.

Тоді вже існувала Загальна Декларація Прав Людини, тому Парламент Світових Релігій не хотів просто повторювати її пункти.
Зрештою, вони хотіли надати щось більше, ніж просто список прав.
Вони хотіли дати певні фундаментальні моральні настанови.
Такі, які мали би бути присутнім у всіх нас десь всередині.

То які ж такі основні правила вони знайшли?
Основна засада - вже відоме нам "золоте правило" - стався до інших людей так, як би ти хотів, щоб ставилися до тебе.
До цього додаються п'ять "нескасовних правил", які коротко можна підсумувати як:
 
 1. Не вбивай і відмовся від насильства
 2. Не кради і прагни справедливого розподілу благ
 3. Не бреши
 4. Чоловік і жінка - рівні між собою
 5. Бережи природу
 
У додатку я подам ці правила розширеніше.

Подумайте і чесно скажіть - чи здивував вас цей список?

Є деякі очевидні речі.
Наприклад "не вбивай", "не кради" і "не бреши". 
Навряд чи треба було збирати цілий Парламент, щоб висловити ці прості правила.
Хоча, можливо дійсно - а що ми очікуємо від світової етики?
Це ж дійсно основні правила моральної поведінки - було б дивно, якби їх тут не було.

Присутність "золотого правила" теж не мало би бути несподіванкою.
Хоча змушений зазначити, що "золоте правило" критикував Кант і натомість запропонував "моральний імператив", котрий можна висловити як "поводся таким чином, що якби так поводився кожен, то суспільство би від цього лише виграло".

Інші настанови не є такими очевидними.
Наприклад "бережи природу", хоч і є хорошим правилом, але чи дійсно воно присутнє, наприклад, у християнстві чи ісламі?
Але добре, що його тут згадали, бо у Декларації Прав Людини ніяких обов'язків щодо природи немає.

Відверто дивує пункт четвертий, де наголошується на рівноправності жінок і чоловіків.
Для початку - чому треба було виводити їх в окремий пункт, коли як рівноправність рас і народів окремо не згадується?
Можна це пояснити тим, що цей пункт стосується більше сім'ї і здорових стосунків у ній, хоча все таки найбільший наголос зроблений на рівноправності статей і недопущення патріархального домінування.
Але, основне, це більше схоже на самообман.
Адже, читаючи святі книги, важко не помітити упереджене ставлення до жінок.

Взагалі іноді складається враження, що цю "Всесвітню етику" писали не релігійні лідери, а представники прогресивних рухів та лівих партій.
Це стосується і частини про "справедливий лад".

Найбільшим розчаруванням стало те, що список є настільки маленький.
Хотілося б побачити трохи більше.
До прикладу батьки майже не згадуються, хоча повага до батьків є дуже важливою у різних світових течіях - від юдаїзму до конфуціанства.
Геть не згадується небезпека заздрості, потреба бути вдячним, або піклування про власне здоров'я.

Чи справді добре попрацював Парламент Світових Релігій при написанні цього документу?
Але хто вони взагалі такі?
Чи є це це й справді якась впливова організація? 
В парламент світових релігій не входять, власне, релігійні лідери.
Там, до прикладу, немає Папи римського.
А документ про всесвітню етику окрім англійського оригіналу перекладенийлише двома мовами - іспанською та польською.
Схоже на те, що це просто невеличкий клуб однодумців з гучною назвою.
Хоча, на їх захист маю сказати, що вони однозначно виступили проти вторгнення Росії в Україну.
Схоже, що з мораллю в них таки проблем немає.

Як би там не було я не міг пройти повз цей документ, хоча, якщо чесно, він мене дещо розчарував.
В додатку можна прочитати короткий зміст цього документу.
Я пропускав багато деталей, але, сподіваюся, передав загальні ідеї правильно.

---

## Додаток: Короткий зміст Всесвітньої Етики

Світ - в жахливому стані і котиться в прірву.
Щоб змінити світ треба звернутися до релігії по допомогу - там є відповіді.
Всесвітня етика - поправді існує.

Ми стверджуємо, що ми:

 - взаємопов'язані
 - несемо відповідальність за власні дії
 - ставимося до інших, як хочемо, щоб ставилися до нас
 - вважаємо людство своєю сім'єю
 - обіцяємо жити мирно і без насильства
 - прагнемо справедливого розподілу благ

Зміна світу неможлива без зміни свідомості.
Нам потрібна всесвітня етика.
Релігії погоджуються між собою у певних основних питаннях.
І це треба брати за основу всесвітньої етики.

### Неможливо створити нову світову систему без всесвітньої етики.

Хоч релігії та культури - відрізняються між собою, тим не менше можна створити етику спільну для всіх, в тому числі і нерелігійних.
Загальна Декларація Прав Людини - це хороший початок.
Тепер ми хочемо додати до цього правового документу етичне підґрунтя.
Адже неможливо встановити світовий порядок лише на основі законів.
Права і свободи передбачають відповідальність та обов'язки.
Права не зможуть існувати без моралі.

### Людяне ставлення до всіх

Релігії дійсно відрізняються, є речі котрі в одних є правильними, а в інших - ні.
Тим не менше можна погодитися на певних основних правилах.
Основним правилом є: ставитися до всіх по-людськи, не залежно від віку, статі, раси, тілесних чи розумових можливостей, мови, політичних переконань, нації чи стану.
Ніхто не знаходиться "над добром і злом" - жодна людина, стан, корпорація, армія чи держава.

Робіть іншим те, що ви хочете, щоб робили вам.
І не робіть того, що ви б не хотіли, щоб робили вам.
Це - найосновніша норма.

Будь яка форма себелюбства має бути відкинута.
Чи то особиста, чи то групова.
Не вважайте себе кращим за інших через свою расу, національність, стать чи стан.

### Нескасовні правила

#### 1. Ненасильство і Повага до життя

Не вбивай, поважай життя, прагни мирного врегулювання конфліктів, не вирішуй проблем силою.
Дбайливо стався до природи.
Бути людиною означає: думати про інших, допомагати їм, не бути жорстоким і захищати слабших, меншини в тому числі.

#### 2. Співпраця і справедливий економічний порядок

Не кради, не використовуй свою власність без думки про потреби інших.
Де бідність - там крадіжки та насильство, тому необхідно створити справедливий розподіл благ.
Цим мають займатися не лише люди, але і держави та міжнародні організації.
Власність - зобов'язує, її використання має брати до уваги загальне добро.
Треба вміти обмежувати своє споживання до необхідного.
Треба використовувати природні ресурси лише у виправданій мірі.
Економічні відносини мають будуватися не лише на ідеї збільшення прибутків, але мають брати до уваги суспільну вигоду і збереження природи.
Бути людиною означає: використовувати економічну та політичну силу для допомоги людям, а не для поневолення інших; думати про компроміси і баланс, а не про необмежену владу; вміти бути помірним та скромним; замість прагнення грошей та престижу, шукати свободу і внутрішню гармонію. 

#### 3. Толерантність і правдивість

Не бреши! 
Особливо це стосується лідерів думок, таких як: політиків, журналістів, науковців та представників релігій.
Бути людиною означає: відрізняти свободу думки від свавілля; відрізняти повагу до думок інших від зневаги до правди; дошукуватися правди замість того, щоб розповсюджувати ідеологічні напівправди;

#### 4. Рівні права для чоловіків та жінок

Не вчиняй сексуальних злочинів!
Жодна стать не є кращою за іншу.
Статеві відносини мають будуватися на основі любові, а не на основі зловживання чи примусу.
Допускається повна відмова від статевих стосунків.
Сім'я - важлива. 
Дітям необхідна освіта.
Батьки не мають визискувати дітей для власних цілей і навпаки. 
Бути людиною означає: будувати стосунки у дусі любові, поваги, партнерства і розуміння, а не визиску чи сексуального насильства.

#### 5. Піклування про Землю

Не будь жадібним!
Земля - одна для нас всіх, ресурси обмежені, людство і різні форми життя - взаємопов'язані.
Нам треба використовувати ресурси так, щоб всі змогли дістати свою частку, враховуючи наших нащадків.
Нам треба зменшити свій вплив на природу і не сприймати природні ресурси, як наше майно.
Правильне життя - це не життя з необмеженим споживанням, але життя, де врівноважуються власні потреби з потребами інших та здоров'ям планети.
Бути людиною означає: дбати про природу і зберегти планету для нащадків.

### Післямова

Досягти повного взаєморозуміння по всіх етичних питаннях - складно, але можна намагатися шукати компроміси на базі основних принципів, що згадані у цьому документі.

В багатьох областях життя вже існують свої етичні правила, тому ми закликаємо науковців, підприємців, журналістів та політиків скласти свій етичний кодекс, який би відповідав конкретним вимогам їх професій.

Ми закликаємо релігійних лідерів сформувати власний етичний кодекс для своїх релігій, щоб конкретизувати та поглибити ідеї викладені у цьому документі. 

