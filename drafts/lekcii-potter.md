---
tags:
 - art
 - lekcii
---
# Поттеріада

Василь тримав перед собою вуду-фігурку, в котру увіткнув голки та булавки. Василеве обличчя випромінювало неймовірний гнів, а зуби світилися огидним вискалом. 
 - Це - хто? - запитав Михайло
 - Це - Гаррі Поттер! - Василеві зуби вишкірилися ще більше
Михайло згадав невідомо-скілько-логію про Гаррі Поттера, котру з радістю читали діти.
 - Я його ненавиджу! - закричав Василь, кинув ляльку на землю і почав оскаженіло по ній стрибати. 
 Міші стало шкода вищезгаданих дітей.
 - Це все - книги про Гаррі Поттера, - показав на свою полицю Василь. - Я кожен тиждень купую нові.
 - Навіщо вони тобі потрібні?
Василь звірячо усміхнувся:
 - Зараз покажу! - він вибіг з кімнати, прилетів назад з тазом, з ненавистю кинув туди вміст полиці, полив книги бензином та кинув туди запалений сірник. Книги вмить загорілися.
 - Ось! - тицяв в багаття пальцем Василь, - Осьо!
 - За що ти його так ненавидиш? - здивувався Михайло
 - Та бо він - виродок!
 - Хто?
 - Виродок!
 - Виродок?
 - Виродок! - Василь пострибав навколо багаття, викрикуючи незрозумілі слова, - Закляття проти Гаррі Поттера, - пояснив він.

---

На постері на стіні був зображений скривавлений Гаррі Поттер з чарівною паличкою, що стирчала з його потилиці і жабою в роті. На полиці, вже іншій, стояли різні книги. Михайло читав заголовки: "Як вбити Гаррі Поттера", "Гаррі Поттер - твій ворог", "Слабкі місця Гаррі Поттера", "Закляття проти Гаррі Поттера" ("Перетвори Гаррі Поттера на щура" було підзаголовком)
 - ... ти це все прочитав? - спитав Михайло.
 - Не тільки це... Хочеш щось покажу? - злісно всміхнувся Василь.
 - Показуй.
Василь кинувся на підлогу і дістав з-під дивану фоліант. Знову висвітив зуби в огидному вискалі і показав заголовок Михайлові: "Гері Путер".
 - Хибодрук?
 - Ні, це древнє ім'я Гаррі Поттера! Тут про нього вся інформація від різних магів середньовіччя.
 - А хіба Гаррі Поттер - це не нова казка?
Василь загадково похитав головою.
 - Це - дуже древня книга.
Коли Василь клав книгу під диван, Михайло помітив на книзі штрих-код, але вирішив промовчати.
 - На жаль, я не можу вбити Гаррі Поттера, тому що він вже помер, - засумував Василь.
 - Так що ж це ти так страждаєш?
 - Я його оживлю і знову вб'ю, - засміявся Василь.

---

Василь вдягнувся в дуже дивний костюм.
 - Ідемо! - скомандував він.
 - Куди?
 - На вулицю.
 - В цьому?
 - Ти не розумієш, це - костюм Волана де Морта!
 - Морда?
 - Ти не знаєш, хто такий Волан де Морт?
 - Я не читав "Гаррі Поттера".
 - Дарма, тоді б ти знав хто це такий... Хоча - ні! Не читай про цього виродка! Я тобі краще так скажу. Волан де Морт - це найлютіший ворог Гаррі Поттера!
 - Ти в цьому костюмі підеш на вулицю?
 - Це - не костюм, а одяг! А по-друге - маю ж я показувати людям свою ненависть!
Михайло перед виходом ще на мить оглянув Василеву кімнату. Весь інтер'єр був в стилі "цікавлюся Гаррі Поттером навпаки". Над вікном висів лозунг "Ненавиджу ГП". На стіні висів дивний символ - блискавка в семикутнику.
 - А це що за символ?
Василь посміхнувся і показав свою руку, де було татуювання такої самої форми:
 - Символ антипоттеризму, - пояснив він, - я з гордістю його ношу.

---

На вулиці від них шарахалися.
 - Псих, - тицяли пальцем у Василя. Василь у відповідь вишкірявся.
 - Чуєш, хлопче! - звернувся він до випадкового перехожого, - Ти любиш Гаррі Поттера?
 - Та так, я знаю... нормальна казка, ніби, - відповів той.
 - Виродок! - накинувся на нього Василь. Михайло ледве його зупинив:
 - Та заспокойся ти!
Василь виривався з рук Михайла:
 - Пусти, я натовчу цьому придурку пику!
Михайло почекав, доки "цей придурок" не втік, відпустив Василя і дав йому ляпаса:
 - Засунь свою чарівну паличку собі в дупу! - це було найобразливіша лайка, що її міг вигадати Михайло для Василя.
 - Гаррі - виродок! - надривався Василь.
 - Сам ти виродок, - сказав Михайло і пішов додому. Василя він зустрів випадково і зараз про це шкодував.
Василь наслав на Михайла закляття. Але той в жабу не перетворився. Дивно.
