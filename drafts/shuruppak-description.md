# Шумерський бестселер "Повчання Шуруппака"

Мій поетичний переклад-переспів одного з найдревніших повчальних текстів, з передмовою.

Якщо ви хочете прочитати Повчання Шуруппака без жодних анотацій та передмов, можете прочитати його тут:



Повчання Шуруппака - це один з найдревніших зв'язних текстів, літературна пам'ятка древнього Шумеру. Перші його знахідки датуються приблизно 2600 роком до н.е. Для порівняння - епос про Ґільґамеша почав формуватися лише через 900 років, а Закони Хамурапі молодші на 800 років. Індійські Веди та єгипетську Книгу Мертвих писатимуть через тисячу років. Повчання Шуруппака вивчали і переписували школярі, і цей твір пройшов крізь століття - найпізніші знахідки цього тексту датуються 1800 роком до н.е. Звісно, за цих 800 років він видозмінився, але не значно. Новіші копії - більші та включають в сбее більше порад, але загальний дух лишився таким самим.

Повчання Шуруппака - повчальний текст. За структурою - це набір приказок та порад, але на відміну від інших збірок шумерських приказок, а шумери любили приказки, цей текст оформлений вступом, рефреном та завершенням, де пояснюється хто і кому дає ці поради. А саме йдеться про Шуруппака, сина Убара-Туту, котрий повчає свого сина Зіуд-Суру. Ця трійця згадується в древніх списках напівлегендарних царів. Але Шуруппак - це також древнє, навіть допотопне, шумерське місто. І оскільки деякі з древніх списків говорять, що Зіуд-Сура був сином Убара-Туту, то, можливо, свого часу сталася плутанина і Убара-Туту з Шуруппака почали називати ще й просто Шуруппак. Втім, це не так важливо для читання цього тексту.

Поради у творі вкрай різного змісту. Наприклад поради не красти чи берегти сім'ю ідуть вперемішку з порадами як обрати раба чи яких свійських тварин краще не купувати. Поради селянам ідуть вперемішку з порадами правителю. В список порад потрапили навіть такі, що адресуються жінкам, хоча сюжетно поради даються сину. Деякі поради прямо суперечать сучасним етичним нормам, а деякі можуть здатися занадто цинічними, хоча неправдивими їх не назвеш. Я триматиму інтригу - думаю, читач їх побачить сам. Зауважу, що ані поради "зуб за зуб", ані "золотого правила" тут нема. 

Твір є майже повністю світським, і навіть ті нечисленні згадки релігії є пізнішими вставками, яких не було у древніх записах. Шуруппак говорить про те, як треба себе поводити, але не пояснює це страхом перед карою богів, як можна було б очікувати. Пояснення, якщо він їх дає, є цілком життєві.

Текст достатньо добре зберігся. Є декілька копій і твір є доступним майже повністю, з декількома втраченими рядками. Багато рядків доступні лише частково. Про їх зміст можна здогадуватися з контексту, але іноді це зробити легко, а іноді складно. Деякі рядки, хоч доступні повністю, для нас є незрозумілими - так звані "темні місця". Мабуть, там згадуються невідомі нам повір'я, порівняння або гра слів.

Є цілком дослівні англійські переклади, поетичний російський і напівпоетичний український авторства Костянтина Тищенка. Переклад Тищенка дуже приємний на слух (на відміну від російського - і це я кажу не з політичних причин), але обмежувало те, що він, як науковець, намагався триматися оригіналу. Окрім того, він пропускав темні місця. Надихнувшись його текстом, і навіть дослівно використавши пару рядків з нього, я вирішив зробити поетичний переклад (або радше, як каже Іван Малкович - переспів) Повчань Шуруппака українською мовою. Адже Повчання Шуруппака - ні що інше, як поезія. 

Я намагався триматися оригіналу використовуючи дослівні англійські переклади. Але моєю основною ціллю був милозвучний та зрозумілий український текст, тому я дозволив собі певну свободу у викладі. Десь доповнив текст пригідними вставками. Десь забирав слова, що були геть не зрозумілі, або не сильно впливали на зміст. Деякі темні місця, де це було можливо, я частково переосмислив і зробив їх зрозумілішими. Між різночитаннями в перекладах я обирав простіший. Усі власні доповнення я позначив курсивом, де треба - лишив коментар. Є пару темних місць, які я лишив як є, тому не лякайтеся, якщо ви щось не зрозуміли. 

Джерела:

- [The Instructions of Shuruppak](https://etcsl.orinst.ox.ac.uk/section5/tr561.htm)
- The Instructions of Suruppak, Composite Text and Translation; Jeremiah Peterson (version 17 July 23)
- ["У ті дні, в ті далекі дні", Костянтин Тищенко](https://chtyvo.org.ua/authors/Tyschenko_Kostiantyn/U_ti_dni_v_ti_daleki_dni_Pershyi_u_sviti_siuzhetnyi_tekst/)
- От начала начал. Антология шумерской поэзии.
