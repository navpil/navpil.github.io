Як грати в шахи

Гра шахи - це імітація війни, покрокова стратегія для двох. Гравці керують двома однаковими арміями - один грає чорними, другий - білими. Гравці ходять по черзі і ціллю гри є взяти короля суперника в полон. 

Дошка для гри в шахи - це сітка вісім на вісім. Вісім стовпців позначаються латинськими літерами, а ряди позначаються цифрами. Білі на початку гри ставлять свої фігури на перший-другий ряд, а чорні - на сьомий-восьмий ряд. Якщо на вашій дошці немає жодних позначок, то запам'ятайте, що кутове біле поле має бути справа від вас.

В кожного гравця - армія на 16 фігур. Фігур є шість видів. Пішак, тура, кінь, слон, ферзь і король. Спочатку вони виставляються на поле так. Дві тури стоять по кутах, біля них два коні, біля них два слони, ферзь ставиться на поле свого кольору, король ставиться біля ферзя. Перед ними в другий ряд ставиться вісім пішаків. Білі починають, далі гравці ходять по черзі, ходи пропускати не можна. 

## Основні ходи

Кожна фігура має свій особливий хід. Почнемо з тури. Тура ходить ортогонально - по вертикалі і по горизонталі на довільну кількість полів. Для того, щоб будь-яка фігура могла походити, поле на яке вона приходить має бути пустим. Якщо поле зайняте чужою фігурою - тоді чужа фігура б'ється і знімається з дошки. Всі проміжні поля мають бути пустими. 

Слон ходить діагонально. Слон ніколи не може поміняти колір поля, на якому він знаходиться, тому їх іноді називають - білопольний і чорнопольний. Усі проміжні поля для ходу слона мають бути вільними. Зверніть увагу, що вільну діагональ важче помітити ніж ортогональ, слон ніби може протиснутися між двома фігурами, тому атаку слона помітити трохи важче, ніж атаку тури. 
 
Ферзь - це найсильніша фігура в шахах. Він поєднує хід тури і слона - ходить на будь-яку кількість полів діагонально і ортогонально.

Кінь - унікальна фігура в шахах, єдина котра вміє перестрибувати через інші фігури, жодна фігура на її шляху не є для нею перешкодою. І ходить вона літерою Г. На дві клітинки в одну сторону і на одну - перпендикулярно. Поле на яке стрибає кінь має бути пустим, або зайнятим чужою фігурою - в такому випадку чужа фігура б'ється і знімається з дошки.

Король ходить на одне поле в будь-яку сторону. Втрата короля - це програш, тому його треба берегти. 

Пішак - це єдина фігура в шахах, котра ходить не так, як б'є. Ходить пішак на одну клітинку вперед. А б'є він на одну клітинку косо вперед. Тобто коли пішаки стоять навпроти одне одного, то вони блокують одне одного. 

## Особливі ходи та обмеження

Король - це така важлива фігура, що з її ходом пов'язані декілька обмежень. Якщо суперник напав на короля, то суперник має оголосити "шах". Тепер гравець зобов'язаний вивести короля з-під шаху будь-якими методами - чи то відійти королем, прикритися, або побити фігуру, котра поставила шах. Якщо такий хід - неможливий, то така ситуація називається "мат" і це - програш. Так само гравцю заборонено робити хід, після якого король потрапить під "шах". Саме тому короля не б'ють, адже мат - це вже програш.

Є особливий хід, називається рокіровка. Раз за гру король може походити на два поля в сторону і через нього перестрибує тура. Іноді цей хад пояснюють так - тура під'їзжає до короля впритул і король перестрибує через неї. Але в онлайн шахах і на турнірах першим треба ходити саме королем, інакше рокіровку можуть не зарахувати. Для того, щоб рокіровка була можлива, мають бути виконані усі наступні умови - між королем і турою немає жодних фігур, король і тура в цій грі ще не ходили, жодне з трьох полів, через яке проходить король не має право бути під шахом. Це також означає, що рокіровкою втікати від шаху не можна.

Є ще декілька особливостей ходу пішака. Першим своїм ходом пішак має право походити на два поля вперед. 

З цим також пов'язане правило "побиття на проході", про яке багато гравців-початківців не знають. Якщо пішак походив на два поля вперед і пройшов через поле бою чужого пішака, то цей чужий пішак має право наступним (і лише наступним) ходом його побити. Таке побиття називається "на проході". 

Ну, і останнє особливе правило - коли пішак доходить до кінця дошки, він зобово'язаний перетворитися на будь-яку іншу фігуру, крім короля. Ніяких інших обмежень про те, яку фігуру можна обрати, нема. Зазвичай обирають ферзя, як найсильнішу фігуру, але можна обрати іншу. Це означає, що на полі може бути одночасно два і більше ферзя одного кольору.

## Нічия в шахах

В шахах може бути нічия. Вона відбувається, коли жоден гравець не може поставити одне одному мат, або коли гравці ходять туди-сюди і ситуація на дошці повторюється три рази.

Найнеприємніша нічия - це пат. Коли король гравця не під шахом, але в нього немає ніяких ходів.

Також про нічию можна домовитися.

В шахах є багато інших правил, потрібних на турнірах, але які не обов'язкові для дружньої гри. Одне турнірне і поширене правило, яке таки варто згадати - це правило "торкнувся - ходи". Усі ваші прорахунки ходів мають відбуватися в голові. Якщо ви торкнулися фігури - ви зобов'язані нею походити. Звісно, окрім випадків, коли хід цією фігурою не можливий.

Цю гру я називав просто шахами.
Але правильніше її буде називати "західними шахами", адже в Індії грали в гру за іншими правилами.
Якщо вам цікаво, як виглядали шахи до того, як вони з'явилися в Європі - запрошую вас подивитися відео про регіональні варіанти шахів.
