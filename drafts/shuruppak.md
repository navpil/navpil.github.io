# Повчання Шуруппака ("У ті дні, в ті давні дні")

_Поетичний переклад Дмитра Половинки_

[//]: # (Я намагався зрбити цілком точний, місцями навіть дослівний переклад, але не треба забувати, що цей переклад - поетичний і ідеальне збереження відповідності оригіналу - неможливе. Місця, де переклад суттєво розходиться з оригіналом, позначаються коментарями.)

У ті дні, в ті давні дні,  
В ночі ті, прадавні ночі,  
В роки давні, в ті часи  
Жив мудрець, жив красномовний.  

Цей мудрець був Шуруппак,  
Той, що син Убара-Туту;  
Сина свого він повчав,  
Свого сина Зіуд-Суру:  

Сину мій, порад моїх  
Ти послухай, Зіуд-Суро,  
Будь уважним, прислухайсь  
До повчань моїх ретельно.  

Що скажу - не нехтуй тим,  
Слухай, не відволікайся,  
Цінні ради мудреця,  
Що почуєш - тому слідуй.  

Не купуй віслюка, що реве -  
Надокучить тобі своїм ревом.  
Не копай на дорозі грядок,  
Не купуй поля коло дороги.  

[//]: # (Перші два рядки дослівно взяті з перекладу Костянтина Тищенка, і власне вони надихнули на написання усього тексту.)

Щоби люд не нашкодив тобі,  
Не копай в своїм полі криниці.  
Гамір щоб не замучив тебе,  
Не селись біля шумної площі.  

Не ручайсь ні за кого, бо він  
Потім вплив буде мати на тебе;  
І за себе ручатись не дай,  
Бо зневажити так тебе зможуть.  

В чужі справи не лізь,  
Проти інших не свідч,  
Буде повінь - тобі це вернеться.  

[//]: # (Темний текст. Можливо, що в часи біди ти не отримаєш від нього допомоги?)

Не сварись і сварок уникай,  
Для сварок не ставай навіть свідком,  
Не втручайся - хай згасне сама,  
Її вгледиш - піди іншим шляхом.  

[//]: # (В оригіналі - `Тримайся свого шляху`, що в контексті уникання сварок - одне й те ж саме)
 
Не кради і не лізь в чужий дім,  
Гостре візьмеш - поранитись зможеш,  
Поки злодій на волі - він лев,  
Але стане рабом, коли зловлять.  

З юнаками не товаришуй;  
З молодою чужою жоною  
Не водись і не будь сам на сам -  
Люди точно почнуть пліткувати.  

Не сварися, себе не ганьби,  
Не хвались, обіцянок не зраджуй,  
Довіряють хай люди тобі,  
Оком злим хай не глянуть на тебе.  

Те що вкрали, ніколи не їж,  
Відмовляйся, якщо пропонують,  
Нагодують кістками, а ти  
Їм віддаш і вола і овечку.  

Не бреши і слова  
свої завше пильнуй,  
Нерозважні слова - твоя пастка.  

На незнаних полях і лугах  
Не пасуться хай твої овечки;  
Та й чужого бика не наймай,  
Як не знаєш, яка в нього вдача.  

Не тримайся непевних шляхів,  
Шлях надійний - надійна й мандрівка.  
В ніч не йди нікуди, бо, хто зна,  
Це скінчиться погано чи добре.

Сину мій, не купуй  
Степового осла,  
Дня не пройде - будеш шкодувати.  

[//]: # (Чому шкодувати - не ясно. Мабуть через його особливо впертість. В оригіналі - `Не протягне він і одного дня`)

Із рабинею краще не спи,  
Бо від цього одні лиш халепи.  
Не кляни, не гнівись, бо тоді  
Будуть злитись так само на тебе.  

[//]: # (Про халепи - мій додаток. Бо не до кінця ясно, що саме з цим не так. Був використаний фразеологзм `зажує`. Чи то вона мститиметься, чи то навпаки зазнається)

Не бажай вод що не досягнеш -  
Лише втомишся і не здобудеш.  
Боржника свого не відганяй,  
Бо тоді твоїм недругом стане.  

Із зухвальцем разом не селись -  
Життя матимеш гірше за рабське,  
Куди в селищі ти не поткнись,  
Всі казатимуть "он вона, онде!"  

[//]: # (Так, саме `вона` - текст вказує на адресата жнку)

Не зламаєш в паркані дошок,  
Не казатимуть люди "полагодь!"  
Не годуй чужоземця, хто зна,  
Може розбрат несе твому дому.  

Про насильство забудь  
І дівчат не ґвалтуй -  
Їх батьки подадуть в суд на тебе.  

Як могутній хто - не проганяй,  
Не руйнуй міста рідного стіни,  
Молодого також не жени -  
Налаштуєш його проти міста.  

Очі бігають у шахрая,  
Поруч з ним не сиди - віддалися,  
І нехай його дії й слова  
Не впливають на тебе ніколи.  

По шинках не хвались, не махай  
При розмові своїми руками,  
Як лукавець себе не поводь,  
Тоді будуть тобі довіряти.  

[//]: # (Про махання руками йшло останнім рядком. В оригіналі `наближаєшся до зборів чоловіків, руками не махай`. Я його включив в загальну пораду як себе поводити щоб тобі довіряли)

Бачиш воїн - єдиний такий,  
Сонце теж є єдиним у небі;  
Завжди слідуй за воїном ти,  
Завжди йди за Божественним Сонцем.  

Шуруппак ці слова говорив,  
Шуруппак, що син Убара-Туту,  
Це повчання для сина його,  
Що назвали його Зіуд-Сура.  

----  

І удруге Шуруппак,  
Той, що син Убара-Туту,  
Свого сина научав,  
Свого сина Зіуд-Суру:  

Сину мій, порад моїх  
Ти послухай, Зіуд-Суро,  
Будь уважним, прислухайсь  
До повчань моїх ретельно.  

Що скажу - не нехтуй тим,  
Слухай, не відволікайся,  
Цінні ради мудреця,  
Що почуєш - тому слідуй.  

Не вір тому, що кажуть в шинках,  
Не підписуй угоди із п'яним,  
Що позичить, тобі не віддасть,  
Мов коза нечестива й брехлива.  

[//]: # (Перші два рядки не ясні, там щось мовиться про п`яних. Других два рядки теж не ясні - щось говориться про `не віддасть, як коза`. Я логічно поєднав ці два темні місця в одну зв`язну строфу, але йдеться лиш про власну інтерпретацію тексту)

Твій палац - мов бурхлива ріка,  
Скільки б в нього текло - не заповнить,  
Не спинити, що з нього тече,  
І від цього він не спорожніє.  

[//]: # (В оригіналі центр палацу порівнювався з лютими биками. Але оскільки це більше схоже на фразеологізм, то я змінив означення ріки на `бурхливе`, а про биків виключив)

Пустобріхам не вір, пильним будь,  
Коли хтось чужий хліб обіцяє,  
Прийде час, скажеш "дай", він тоді  
Відповість "я не маю вже хліба".  

На чуже не рівняйсь,  
Свою власність пильнуй,  
Краще свого нічого немає.  

Красномовний - той буде поет,  
Строго мовить - стає урядовцем,  
Якщо ж мова солодка тоді  
Він отримає меду багато.  

[//]: # (Майже буквальний переклад, тільки не меду а `солодких трав`. Що означають останні слова - лишаю на розсуд читача)

Хто cтатечний, той має свій хліб,  
Ним заповнить повнісінький кошик;  
У хвалька кошик буде пустий,  
Лиш базіканням рот свій наповнить.  

Хто працює зі шкірою, той  
Зі шкіряного має лиш власну.  
Хто могутній, той всюди й завжди  
Покарання уникнути зможе.  

Нерозумний втрачає завжди,  
Дурень спить - все одно щось втрачає,  
"Розв'яжіть, відпустіть", він кричить,  
"Не вбивайте" крізь сон він благає.  

[//]: # (Темний текст)

Різні в світі правителі є,  
Один пише жорстокі закони,  
Другий каже "хваліть всі мене",  
І що гірше я навіть не знаю.  

[//]: # (Перший і, частково четвертий рядок - власні доповнення. В тексті порівнюється дві поведінки, ймовірно правителів. Мабуть порада - не бути ні таким ні таким)

Якщо жінка слабка,  
Її доля тяжка,  
Затягне, загорне, не відпустить.  

Якщо найняв ти працівника,  
але платиш йому лиш харчами,  
Він доїсть і від тебе піде  
До палацу, де краще заплатять.  

Син - продовження роду твого,  
Хай лишається в рідному домі;  
А донька хай у прийми іде,  
Підшукай їй хорошого мужа.  

[//]: # (Останнй рядок - хоч і логічне, але власне доповнення)

Якщо пиво ти п'єш, чи вино  
Жодних рішень тоді не ухвалюй.  
А якщо щось покинуло дім,  
Вже не треба про це турбуватись.  

[//]: # (В тексті згадується лиш пиво, а не вино. Але вино шумери теж пили)

Аніж Небо нам ближча земля,  
Ми цінуємо землю найбільше.  
Та під Небом всі люди живуть,  
Саме Небо примножує блага.  

У жнива маєш бути як раб,  
Так працюй, не шкодуй свої сили;  
Але їж у жнива немов цар,  
Будь, як раб і як цар одночасно.  

Дряпне шкіру образа мала,  
Але жадібність може убити,  
Розірве брехунів їх брехня,  
Самолюба отруїть гординя;  

Що ж несе прохолоду душі?  
Це - молитва, що блага приносить;  
Хай злослів'я цікавить людей,  
Їх не слухай, натомість молися.  

[//]: # (В оригінал текст закінчується тим, що `людей цікавлять лише образи та лихі слова`, я ж вирішив додати четвертий рядок, для кращого оформлення думки)

Шуруппак ці слова говорив,  
Шуруппак, що син Убара-Туту,  
Це повчання для сина його,  
Що назвали його Зіуд-Сура.  

-------------  

І утретє Шуруппак,  
Той, що син Убара-Туту,  
Свого сина научав,  
Свого сина Зіуд-Суру:  

Сину мій, порад моїх  
Ти послухай, Зіуд-Суро,  
Будь уважним, прислухайсь  
До повчань моїх ретельно.  

Що скажу - не нехтуй тим,  
Слухай, не відволікайся,  
Цінні ради мудреця,  
Що почуєш - тому слідуй.  

Селянина дітей не лупцюй,  
Бо твоє розбудовують місто.  
Не купуй у повії любов,  
Бо вуста її повні отрути.  

Якщо хтось народився рабом,  
Не купуй його, знудить від нього;  
Але вільного теж не купуй -  
Він завжди плануватиме втечу;  

А якщо із палацу  
Рабиню візьмеш,  
То вона буде геть нікудишня;  

[//]: # (Я написав `нікудишня`, тому що в оригінал вона `завжди на глибині бочки` - що це означає не ясно, але точно щось погане, хтось перекладає - розбещена і лінива, а хтось - що прибере всю хату до своїх рук)

Обирай чужоземних рабів -  
Не шукатиме він свого дому,  
Не втече до своєї сім'ї,  
Бо не має ні того, ні того;  

Якщо був він рабом в чужині,  
То нічим йому в тебе не гірше;  
Він носитиме воду тобі,  
Буде вірним тобі та слухняним.  

Сину мій, сам на схід не іди,  
Із собою візьми когось в пару.  
Доля - берег непевний, слизький,  
Важко встояти там, легко впасти.  

[//]: # (Наступна строфа мала іти посередині між другим і третім рядком попередної, але я її виніс нижче, тому що так легше групувати рядки, та й сильно суть воно не міняє)

Як складати ім'я на ім'я,  
Тоді можна підняти людину,  
Але гору на гору ніяк  
Не покладеш, не намагайся.  

[//]: # (Темний текст)

Старший брат - він як батько тобі,  
Сестра старша хай буде як мати;  
Слухай старших братів і сестер,  
Так, як слухав би матір чи батька.  

Рот і очі - не працівники,  
Ними золота ти не заробиш.  
Хто сім'ї не присвячує час -  
Недбайливий - її він зруйнує.  

Голод може зігнати із гір,  
Голод може загнати у гори,  
Це примножить людей з чужини,  
Це примножує зрадників кількість.  

Якщо правиш містечком малим,  
Будеш мати від нього телята,  
Від великого міста чекай  
Заколотників, підступу й зради.  

Хто багач - забезпечив себе,  
Хто бідняк - той багатому заздрить;  
Сім'янин забезпечив себе,  
Неодружений спатиме в сіні.  

Якщо хтось руйнівник -  
руйнувати буде;  
Будувати хто хоче - будує.  

Якщо вхопиш за шию бика,  
Перейдеш з ним бурхливую річку,  
Так і в місті ти зможеш зрости,  
Якщо будеш триматись могутніх.  

З гір рабиня - і добра і зла,  
Добрі руки у неї, зло - в серці,  
Те, що добре - не спинить вона,  
Але й злу не буде заважати.  

Без добра серце як без води,  
Але зло набираємо в душу.  
Хай потоне зла човен в ріці!  
Зла бурдюк хай порветься в пустелі!  

В кого в серці любов -  
той сім'ю береже,  
Без любові сім'ю він руйнує.  

В кого стійкість, багатство і честь,  
Певним будь - це богів подарунок;  
Ти з такими тримайся, тоді  
Не страшним буде жоден негідник.  

В свята час жінку не обирай -  
В неї штучні і радість і вигляд,  
Десь позичила срібло, а хтось  
Дав прикрас їй на день поносити.  

[//]: # (В оригіналі були слова `І ззовні ілюзія і всередині - ілюзія`, я це переклав простіше - як `штучні радість і вигляд`, бо що таке `ілюзія всередині` складно зрозуміти)

Якщо лютого купиш бика,  
Він проб'є тобі дірку в паркані.  
Якщо злагоду хочеш в свій дім,  
Тоді жінку бери відповідну.  

Не купують осла у жнива.  
Підлий муж - не осел - не приручиш.  
Жінки придане знищить твій дім.  
Урожай весь потопить п'яниця.  

[//]: # (Про підлого мужа передана лиш загальна думка - що з поганим ослом ще якось можна справитися, але з поганою людиною - вже ніяк. Оригінальний текст частково втрачений.)

Справжнє горе - це жінка лиха,  
Гірше мухи надокучає.  
Це свиня так годує дітей?  
Це осел так кричить безупинно?  

[//]: # (Оригінальний текст дуже незрозумілий. Щось про жінку-грабіжницю, яка влітає в хати як муха, потім не зрозуміло чого йдуть описи свині та осла. У зв`язці з наступним текстом, мені здається, що просто мовиться про лиху жінку, тому я спробував передати цей текст саме так, а про осла і свиню змінити розповідні фрази на запитальні)

Коли вколеться шилом сама,  
Всім жалітися буде на шило;  
В кожну хату зайде, в кожен дім  
Показати, що сталось із нею;  

Вона буде кричати "йди геть",  
І сваритися буде невтомно.  
А ти іншу шукай, є ж жінки,  
Від яких серце повниться щастям.  

[//]: # (Два останні рядки насправді відірвані від попередніх, що я і позначив крапкою. Але що там було між ними - не ясно, бо ці рядки втрачені. Сюжетно, втім, ці рядки сюди пасують. Знову ж таки - інтерпретація що йдеться про те, як обирати жінку - моя.)

Цінувати не треба речей,  
І життя твоє буде солодким;  
Пам'ятай - ти речам не слуга,  
Хай натомість вони тобі служать.  

Якщо злаки ростуть,  
ти їм не заважай,  
тоді матимеш хліба багато.  

[//]: # (Багато тексту втрачено. Переклад умовний. В оригіналі `Не ... зерну; його ... багато`)

Не кричи на овець, їх не лай,  
Бо інакше народиться донька;  
Грудку бруду у скарб не кидай,  
Бо інакше народиться син.  

[//]: # (Темний текст)

Жінку не викрадай,  
Хай не плаче вона,  
Хай не впаде на дім твій прокляття.  

[//]: # (Третій рядок - цілком ймовірний, але що конкретно станеться з твоїм домом, якщо вкрадеш жінку - не відомо, кінець тексту втрачений)

Зі страху можна бігать не в лад,  
Можна скаржитись на хворі ноги,  
Але краще зібратись разом  
І потужною силою стати.  

[//]: # (Про страх - мій додаток. Але без цього не ясно, чому треба бігати не в лад і скаржитися на ноги та шию.)

Не вбивай - це дитина чиясь,  
Будь кого колись мати родила;  
Навіть доля ясного царя  
Колись була в руках повитухи.  

[//]: # (Другий рядок - моє доповнення, перший рядок майже втрачений. Там ідеться про `Не вбивай ... це - дитина ....` Технічно третій і четвертий рядок йшли окремо, але в такій інтерпретації вони цілком гармонійно можуть бути пов`язані)

Сам на себе накличе гнів той,  
Хто до матері зверхньо говорить;  
Не переч їй словам, бо вона  
Як бог Сонця, дарує життя.  

Те що батько сказав - те роби,  
Слова батька - надійні, то ж вір їм;  
Ясність духу дає, бо він сам  
Від богів має мудрість у дар.  

[//]: # (В оригіналі немає слів, що мудрість батька - це дар богів, зате написано, що батько - як бог.)

Без околиць і центру нема.  
Якщо поле є біля каналу,  
Чи сухе буде, а чи вогке,  
Все одно дасть хороший прибуток.  

Малий острів Дільмун  
У великому морі,  
І звідти все людство походить.  

[//]: # (Насправді цей рядок був повністю втрачений і з нього лишилося лише одне слово `Дільмун`, що є власна назва. З цього складно щось висмоктати, але цікаво, що острів Дільмун, ймовірно - сучасний Бахрейн, грав важливу роль в шумерській міфологї і вважався місцем, звідки походять люди. Цей факт я і вирішив подати у перекладі. Можна це сприймати, як своєрідний жарт перекладача. Окрім цього цей рядок знаходився нижче - між другим і третім рядком наступної строфи.)

Дуже складно повірити в те,  
Що щось може згубитися зовсім.  
Заблукати собаці - біда,  
Та згубитись людині - жахливо!  

[//]: # (`Заблукати собаці - біда` - рядок дослівно взятий з перекладу Тищенка)

Біля диких шляхів, коло гір,  
Де оселя богів-людежорів,  
Не будують там жодних осель,  
Міських мурів також не будують;  

Якщо там загубилась вівця,  
Вівчарі вже не будуть шукати,  
Якщо навіть там гарні поля,  
Їх ніхто не буде обробляти.  

[//]: # (Цю строфу я вирішив сюжетно поєднати з попередньою, тому що не ясно, чому вівчар не шукає овечок, а селянин - не обробляє поля. Якщо ж ідеться про незвідані та небезпечні місця, це стає цілком зрозумілим. Окрім того попереднй опис небезпечних місцин набирає більшого змісту)

Слова дар - це розрада душі,  
У палац треба йти з таким даром;  
Як зібрати слова мудрі ці,  
То як зорі світитимуть вічно.  

Шуруппак ці слова говорив,  
Шуруппак, що син Убара-Туту.  
Вічна діві Нісабі хвала,  
Що великі таблиці уклала,  
Що зі слів Шуруппака поради  
Вона записала.  
