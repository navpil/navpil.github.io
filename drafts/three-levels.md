---
tags:
  - draft
---
# Три рівні розуміння
(чи то три щаблі розуміння)

Три рівні розуміння - це поняття, спостереження, патерн, чи то модель зміни поведінки яку я часто зустрічаю у найрізноманітніших областях життя.
Якщо коротко - то людина часто проходить через три рівні розуміння певної області, при чому на першому і на третьому рівні людина себе поводить майже однаково, але з інших причин. (вставити мемчик, де крайнощі роблять однаково).
При чому проходження всіх трьох стадій - не обов'язкове. Можна зупинитися на першій, або на другій. Зрідка буває і четверта.
Ви, можливо, теж з ним зустрічалися і можливо це поняття не буде для вас новиною.
Може є навіть інший термін для цього, настільки поширеним є це поняття.

Все це звучить занадто відірвано від справжнього життя, тому найкраще пояснити що я маю на увазі на прикладах.
Спочатку людина вивчає правила поведінки, вона знає, що треба слухати батьків і поводити себе чемно, вітатися, казати "дякую" та інші подібні речі. Згодом приходить підлітковий вік і все це ставиться під сумнів. Усі ці ритуали - лише умовність, навіщо дотримуватися цих вигаданих правил, чи не варто краще бути собою і відверто казати "обійдуся і без твоїх дурних слів" на побажання "смачного". Коли людина дорослішає, вона розуміє, що ці умовності - потрібні, з тих чи інших причин.
Перша фаза - намагатися бути вихованим співпадає з третьою, але причини - інші. В першому випадку - це сліпе слідування тому, що кажуть дорослі, в другому випадку - усвідомлена дія.

Про щось схоже писав Стівен Кові у своїй книзі "Сім звичок ефективних людей"( перевірити назву книги). Першу фазу життя людини він називав "залежністю" - коли нам необхідні інші люди для виживання - конкретно батьки. Друга фаза - це бажання самостійності - коли людина стає індивідуалістом, втікачи від залежності. Третю фазу Стівен називає "співзалежністю" - коли ми добровільно шукаємо людей, котрі будуть залежні від нас, але і ми залежатимемо від них - оскільки такою співпрацею можна досягти більшого. Знову перша і третя фаза - схожі, але причини - різні.

За такою моделлю з часом змінюється ставлення до алкоголю (фу, як це можна пити - ого, як круто, давайте ще - це ж отрута, краще не треба), традицій (треба, бо сказав тато - навіщо вони всі потрібні взагалі - треба, бо це те, що нас пов'язує), сну (пора спатки, бо сказала мама - дитячий час! я молодий, в морзі висплюся - пора спати, щоб бути у формі) та інших різноманітних областей.

Схожий патерн є у спорті та мистецтві. Спочатку людина танцює простими кроками, тому що вона не вміє інакше. Потім вивчаючи якомога більше фігур і па, вона починає використовувати їх якомога більше, вважаючи, що це - майстерність. Але з часом вона розуміє, що танцювати простими кроками - теж може бути показником майстерності, головне зробити це правильно. Хороший танцюрист і простий крок зробить гарно. В єдиноборствах - те ж саме. Спочатку людина може використовувати обмежену кількість ударів, потім вона розширює арсенал і активно його використовує. Але потім приходить усвідомлення, яке влучно висловив Брюс Лі: "я не боюся людини, котра по разу тренувала 10 000 прийомів, але боюся людини, котра відтренувала один прийом 10 000 разів". Знову ж - на першій фазі вміння людина не використовує весь арсенал, тому що не може, на третій - тому що не хоче. Хороший музикант не вважає, що важливо зіграти якомога більше нот - можна зіграти мало, головне якісно. Хороший футболіст відпрацьовує базові вправи. Повернення до "бази" характерно для професіоналів.

Зрештою це стосується і інженерів - спочатку роблять систему простою, тому що інакше не вміють. Потім все ускладнюють, а потім знову спрощують. Простота - ознака професіоналізму. Все геніальне - просте. Чули це прислів'я?

Через ці фази часто проходить і науковий світогляд людини. Спочатку людина вірить в те, що їй розказали у школі. Фізика, хімія, різні природні закони і подібне. Потім вона стикається з езотерикою - прихованим знанням, різна астрологія, фен-шуй, карти таро, вроки і подібне. Приходить друга фаза розуміння природних законів, коли "все не так просто". Але потім приходить третя фаза - усвідомленння що немає ніяких телепатів чи ясновидців. Цікаво, що людина на третьому і на першому рівні розуміння однаково відкидає езотеричні знання, як нісенітницю - хоча в першому випадку через недостатнє їх розуміння а в другому - навпаки - через занадто хороше. І я зустрічався з тим, що люди з другої фази кажуть "колись ти зрозумієш", не усвідомлюючи, що насправді я вже давно все зрозумів. Я вже згадував, що не всі проходять через усі три фази, правда?

Астрологія - не єдина область де люди з другого рівня думають, що ті, що на третьому - нічого не розуміють. Часто так думають підлітки (або ті, хто назавжди застряг в підлітковому віці) про дорослих.

Таку ж модель можна побачити і в медицині - наприклад лікуванні хворіб, дієтах або ставленні до щеплень. Спочатку людина знає, що треба робити щеплення, тому що "так сказав лікар". Потім вона прочитує купу статей наприклад про те, що мовляв щеплення спричиняють аутизм, починає відкидати щеплення і вважає себе розумнішою за іншу. Але якщо досліджувати це питання глибше, то людина знову стає на позиції вакцинації.

Така модель зміни розуміння відбувається і у більш принципових питаннях. Наприклад про існування добра чи зла. Дитина вірить в те, що добро і зло існує, тому що так кажуть в казках. Пізніше приходить розуміння, що все значно складніше і можна скотитися в релятивізм, нігілізм чи постмодернізм, коли питання добра і зла - лише умовність. Мовляв будь яка дія - хороша або погана, лише треба глянути на неї з потрібного боку. І вже зріла людина розуміє, що хоча дійсно не завжди все просто, а на кордоні між добром і злом є велика незрозуміла зона (чому так - дивися в статті про хаос), але добро і зло таки існує, будь які розмови, котрі намагаються їх повністю скасувати - не що інше, як словоблудство.

Три рівні розуміння - не що інше, як схема. Це - не абсолютний закон. До деяких ситуацій він не примінимий, в деяких можна сперечатися, яка фаза є першою (наприклад віра чи атеїзм), деколи з'являється четверта і п'ята фази (напр. кольорова модель суспільства від Пескаря), деколи людина другу фазу перескакує, а деколи і не піднімається вище першої. Але тим не менше це - цікаве спостереження, яким я вирішив поділится. Також цікаво дивитися на людей, котрі будучи на тругому щаблі зневажливо дивляться на людей з третього, думаючи, що ті знаходяться лише на першому. Можливо ви теж почнете таке помічати.
