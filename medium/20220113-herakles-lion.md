# Подвиг перший: Немейський лев

Ця стаття належить до циклу статей про сучасну інтерпретацію подвигів Геракла.

Першим завданням, яке Еврістей дав Гераклу, сподіваючись що той його не виконає, було вбивство Немейського лева. Від цього лева потерпали усі люди, що жили недалеко від його лігва, багатьох він вбивав, що призвело до того, що край знелюднів. Усі спроби вполювати лева були марними. Геракл, коли побачив лева, то почав стріляти в нього з луку, але в лева була надміцна шкіра, яку стріли не пробивали і меч не міг пошкодити. Тому Гераклу довелося змінити тактику. Він дізнався, де знаходилося лев’яче лігво і завалив один з його двох входів камінням, щоб той не втік. Коли лев був в печері, зайшов туди, вдарив зі всієї сили лева по голові своєю могутньою палицею, чим збив лева з ніг, а потім задушив його голими руками.

Не одразу Гераклові вдалося зняти шкіру з лева, адже ніж її не міг порізати. Але потім він використав лев’ячий же ж пазур, для того, щоб зняти шкіру і використовував її потім як свою броню, а лев’ячу голову — як шолом. Еврістей перелякався, коли Геракл приніс мертвого лева і наказав, що наступних вбитих потвор Геракл має лишати поза міськими мурами.

Цей подвиг— така собі затравка перед всіма решта подвигами . Тут доволі простий сюжет, дуже зрозумілий ворог, Геракл перемагає завдяки своїй силі і отримує як трофей лев’ячу шкіру, в якій його часто і зображають.

Якщо глянути на цей подвиг з боку Геракла, то можна побачити дві речі. Перша — якби Геракл продовжував стріляти стрілами, то нічого б не добився. Це натяк на те, що треба вміти підлаштовуватися під обставини і бути гнучкими у виборі стратегії. Друга — деякі проблеми можна вирішити просто “в лоба”, використовуючи грубу силу. При чому “грубу силу” можна сприймати метафорично. Наприклад в програмуванні є така методика вирішення проблем “brute force” — “груба сила”, яка часто означає простий перебір всіх варіантів і вибір найкращого. І хоча така стратегія не оптимальна, іноді кращої і не треба. Ці висновки лежать на поверхні і, насправді, не є унікальними для конкретно цього подвигу.

Значно цікавіше глянути на цей подвиг з боку лева. В нього була чарівна броньована шкіра і він вважався невразливим. І хоча лева важко звинуватити в надмірній самовпевненості, люди в такій ситуації часто нехтують правилами безпеки. В ситуації “немейського лева” свого часу опинився Титанік — екіпаж вважав корабель невразливим, вони вчасно не змінили курс і айсберг довів їм їхню наївність. Але катастрофа Титаніка була дуже давно. Є ж значно ближчі і зрозуміліші ситуації. Водії щодня сідаючи за кермо автомобіля ризикують стати “немейським левом”. Дві тони металу навколо дають настільки сильне оманливе відчуття безпеки, що деякі водії воліють не пристібатися навіть на високих швидкостях. Геракл і його дубинка мають навчити нас бути обачнішими.

Продовжуючи аналогію, власники зброї теж можуть стати “немейськими левами”. Наявність пістолета може змусити людину вважати себе невразливою до негараздів. Вона перестає боятися небезпечних ситуацій і поводить себе необачно. Але коли справа доходить до гарячого, то виявляється, що стріляти вона не вміє і ніж суперника стає ефективнішою зброєю. Ну або проти пістолета витягається рушниця. Я був свідком такої ситуації. Добре що власника пістолета (ще й газового, до того) вдалося відтягти подалі від власника цілком собі справжньої помпової рушниці.

Тому пам’ятаємо — завжди дотримуємося правил безпеки і поводимо себе адекватно в суспільстві, хоч би там що.

Якщо глянути на цю ситуацію ще під іншим кутом, то бачимо, що в лева була слабина. І як же ж не згадати, що ми настільки сильні, наскільки сильна наша найслабша ланка. Який би оригінальний пін-код до своєї карточки ви б не вигадали, якщо ви його напишете прямо на карточці, то вся безпека зводиться нанівець. І якщо код до вашого надміцного сейфа — рік вашого народження, то вважайте, що сейфу у вас нема.

Насамкінець зверну увагу на вибір тварини. Ви не задумувалися, звідки в Греції взявся лев? Хіба леви не живуть десь далеко в Африці в савані? Де африканська савана, а де — Греція! Чому Геракл вбивав якусь екзотичну тварину, а не більш відомого ведмедя? Якщо дивитися більш глобально — звідки взагалі в Європі взявся культ лева? І тут ми дізнаємося цікавий факт про древню фауну. А конкретно — що леви колись жили в значно ширшому ареалі ніж сьогодні. Їхньою домівкою була майже вся Африка, Персія, сучасна Туреччина, Індія, Кавказ і, як ми дізналися з цього міфу, древня Греція також. Правда вимерли вони там вже досить давно, але Геракл їх ще застав. Відповідно моральність цього подвигу не до кінця зрозуміла. Чи то Геракл рятував людей від лютого звіра, чи то сприяв вимиранню левів у Європі.

В наступному подвигу Геракл, надхненний легкою перемогою над немейським левом, спробує використати ту саму тактику грубої сили, але щось піде не так.

