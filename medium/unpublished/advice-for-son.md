# Поради моєму сину

## Уникай наркотиків

Вони руйнують життя і здоров'я.
Вони бувають різні, від легших до важких.
Але якщо не розбираєшся - не пробуй ніщо.
Не вір, якщо кажуть, що то "нічого страшного".
На наркотиках злочинці заробляють шалені гроші і вони хочуть тебе підсадити; першу дозу дають безкоштовно.
В жодному разі не вживай героїну та метамфетаміну.

## Прагни міцної сім'ї

Міцна сім'я є важливою, як для здоров'я, так і щастя.
Не нехтуй питанням сім'ї.
Важливо знайти хорошу жінку собі по духу.
Задумуйся над цим з юнацтва, бо потім може бути пізно.
Не легковаж своїм вибором.
Але пам'ятай, що ідеальних людей не буває.
Ти - не ідеальний, твоя жінка теж такою не буде.
Ростіть разом дітей.
Люби і поважай свою жінку.

## Уникай азартних ігор

Ігри на гроші можуть бути причиної трагедії.
Багато хто програв усі гроші в казино, програвав квартиру, а потім влізав у борги.
Наслідком може бути жебрацьке існування, в'язниця, або смерть.
Ніколи не грай на гроші з незнайомцями.
Якщо в гру не можливо грати заради інтересу, фішок, або очок, уникай її.
Букмекерських контор це теж стосується.

## Бережи здоров'я

В тебе одне тіло на все життя.
Люби його і піклуйся про нього.
Сон, здорове харчування, фізичні вправи, не набувати шкідливих звичок - прості речі, котрі продовжують активне життя.
В молодості здається, що тіло витримає все.
Це не так.
В нього є ресурс, не використовуй його даремно.
Здоров'я тіла - необхідна умова здоров'я духу.

## Намагайся не вживати алкоголь

В нашому суспільстві алкоголь дуже поширений.
Але це просто дозволений наркотик.
Алкоголь погіршує самопочуття, знижує загальний рівень задоволення (він - депресант).
Під впливом алкоголю люди роблять дурниці.
Іноді через ці дурниці можна втратити гідність, сім'ю, здоров'я, життя, або свободу.
Коротка мить сумнівного задоволення цього всього не вартує.

## Прагни фінансової незалежності

Гроші - необхідні.
За них ти отримуєш житло, одяг і їжу.
За них ти утримуєш сім'ю.
Достатня кількість грошей дає свободу.
Не відмовляйся від них.
Заробляй гроші чесно, не продавай свою гідність, шукай хороший і цікавий заробіток.
Не зациклюйся на грошах.
Щастя - не в них.
Вони - лише засіб, а не ціль.
Не так добре з грошима, як погано без них.

## Уникай сект

Релігійні секти хочеть вирвати тебе з твого нормального життя, забрати від друзів та родини і підкорити собі.
Там ти безцільно витрачатимеш своє безцінне життя.
А твоїми грошима буде користуватися ватажок секти.
Справжня релігія має гармонійно вписатися в твоє життя.
Секти ж хочуть його зруйнувати.
Вони приховують свої справжні плани.
Будь обережним.

## Учися

Усе життя прагни знань.
Якщо розвиватися в своїй професії, тобі світять кращі гроші, посади і проекти.
В старості навчання покращує роботу мозку.
І, очевидно, вивчення нового робить тебе розумнішим.
Тоді тебе оточуватимуть цікаві люди.
Вивчення природи дозволяє краще зрозуміти її красу, вивчення людей розкриває секрети суспільства.
І це лише декілька прикладів переваг навчання.
Шукатимеш і знайдеш більше.

## Не вір в легкі гроші

Є шахраї, котрі заманюють легким заробітком.
Такими є, наприклад, фінансові піраміди, але не лише вони.
Мовляв, робити майже нічого не треба, а гроші потечуть рікою.
Але спочатку для цього треба вкласти власних грошей.
Вони покажуть тобі успішні приклади.
Але вони не покажуть тобі людей, що через них втратили все.
Не попадайся на їх гачок.
Не вір їм.

## Не втрачай шансів

Успіх залежить не лише від тебе.
Велику роль грає випадок.
Якщо такий випадок тобі попався - не проґав його.
Їх буде не так вже й багато.
Не бійся розвитку.
Якщо ти думаєш "мені і так добре, навіщо щось змінювати", то, можливо, ти втрачаєш свій шанс.
Головне не сплутай справжній шанс (хороша посада, цікавий проект) з обіцянкою легких грошей.
Не бійся спробувати щось нове.
Особливо в молодості - ти маєш право на виправданий ризик.

## Не кури

Почати дуже легко, кинути дуже важко.
Декому - неможливо.
Тіло плутає нікотин - складник тютюну і ацетилхолін - гормон заспокоєння.
І ти вже не зможеш заспокоїтися без цигарки.
Тютюн - це суцільна брехня: задоволення ніякого, але жити без них не можеш і повільно нищиш своє здоров'я.
Навіть не пробуй, ти нічого не втратиш.

## Май внутрішню гідність

Неможливо зробити негідний вчинок, так щоб ніхто не побачив.
Щонайменше його завжди побачиш ти сам.
Втратити повагу до самого себе - це страшна річ.
Чини правильно навіть коли ніхто не бачить.
Це - гідна поведінка.
Не слухай цинічних людей.
Будь сам собі стражем порядку.

## Уникай поганих компаній

Перебуваючи в поганій компанії, чи то в компанії злочинців, можеш потрапити в дуже неприємну ситуацію.
Тебе можуть підставити.
Або тебе судитимуть, як співучасника.
Злочинці можуть бути чарівними людьми.
Вони не вважають себе поганими.
Усю вину вони скидають на суспільство.
Будь уважним.
Злочинцем можеш стати не усвідомлено, а так - майже випадково.
Іноді просто через погану компанію.
Ретельно обирай друзів

----

## Не все так буде

Обставини завжди змінюються. 
Не можна розраховувати на те, що все буде так, як є зараз. 
При плануванні враховуй зміни. 
Не балансуй на грані. 
Завжди роби запас будь-чого - бюджету, грошей, часу, води. 
Ремонт буде дорожчим ніж думаєш. 
Роботу можна втратити. 
Машина може зламатися. 
Неочікувані речі трапляються частіше, ніж думаєш. 
Для них є навіть термін: "чорний лебідь". 
Очікуй неочікуване.

## Гроші 

Важливо контролювати витрати і жити згідно з прибутком. 
Іноді той, хто заробляє більше живе гірше, ніж хто заробляє менше, просто тому що неправильно витрачає гроші. 
Наприклад купує задорогу машину, або розпочинає задорогий ремонт. 
Завжди враховуй, що гроші можуть неочікувано закінчиться.

## Не висилай своїх фотографій

Треба бути дуже обережним онлайн.
Є багато шахраїв, які придурюються кимось іншим, просять якусь дурну фотографію, а потім нею шантажують.