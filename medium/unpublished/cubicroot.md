# Неочікувана складність кореня кубічного з одиниці замість вступу в теорію хаосу

Якщо ви хоч трохи пам'ятаєте програму шкільної математики, то знаєте, що корінь кубічний з одиниці дорівнює одиниці. 
Якщо ж ви це забули, то щойно пригадали. 
Тим дивніше, що таке просте обчислення містить у собі таємницю хаосу. 
І якщо вам хоч трохи подобалася математика, сподіваюся, що вас результати здивують так само як і мене. 
Для того, щоб пояснити де в корені кубічному з одиниці ховається хаос треба буде пригадати, що таке уявні числа, а також дізнатися про існування методу Ньютона. 
Але не бійтеся - в деталі вдаватися буде не треба. 
Важливо просто зрозуміти принцип.

Почнімо з того, що в рівнянні де ікс дорівнює кореню кубічному з одиниці, є аж три розв'язки, якщо брати до уваги уявні числа. 
Що ж таке уявні числа? Це ті числа, котрі містять в собі загадкове число "і", котре дорівнює кореню з мінус одиниці. 
Оскільки з мінусових чисел брати корені не можна - то такі числа можна вважати безглуздими. 
Але, виявилося, вони дуже допомагають при обчисленнях. 
Особливо зручно ними позначати точку на площині, де реальна частина (та, що без "і") позначає координату X, а уявна - координату Y. 
І розв'язки кореня кубічного з одиниці знаходяться на однакових відстанях від початку координат (точки 0,0) на цій площині утворюючи рівносторонній трикутник.
Конкретно - це числа (-1/2 + i*√3/2) та (-1/2 - i*√3/2) окрім, звісно, самої одиниці.
Можете самі перевірити, що в кубі ці числа дають одиницю - помножте ці числа самі на себе тричі і прийміть квадрат з числа "і" за -1. 
Якщо вам цікаво. 
А якщо ні - повірте мені на слово.

Тепер трохи про метод Ньютона. 
Колись давно, коли ще не було калькуляторів, а треба було порахувати якісь складні корені квадратні, як ви гадаєте, що робили? 
Ну ось треба вам порахувати корінь квадратний з 2396, а калькулятора нема - що тепер? 
Можна було спробувати вгадати розв'язок на око - наприклад в цьому випадку трохи менше за 50, хай буде 48. 
Тепер множимо і дивимося, чи ми вгадали.
Якщо не вгадали - коригуємо наш перший здогад і пробуємо знову. 
Метод робочий, але не надто зручний. 
Особливо марудно, коли потрібна точність до певного знаку після коми, а ви весь час перестрибуєте назад і вперед та ніяк не можете потрапити. 
І тут прийшов Ньютон і придумав спосіб, як не вгадувати щоразу, а кожного разу досягати все більшої і більшої точності, 
просто підставляючи результат попереднього обчислення в певну формулу. 
Тобто можна просто взяти будь-яке число, а потім декілька разів використавши метод Ньютона дійти до правильного результату.

З тексту про уявні числа та метод Ньютона насправді треба зрозуміти дві основні речі.
Перша - що в кореня кубічного з одиниці є три розв'язки на площині.
Друга - що будь-яка точка на площині "тяжіє" до якогось з розв'язків, якщо застосувати до цієї точки метод Ньютона.
Наприклад число 0.9 тяжіє до розв'язку 1. А число -0.3-5і тяжіє до одного з уявних розв'язків.

І ось тут починається найцікавіше.
До якого з трьох розв'язків тяжіє кожна точка на площині?
Можна уявити собі, що в кожного розв'язку є так звана "зона впливу", де усі точки тяжіють до цього розв'язку.
Яким буде малюнок, якщо кожній точці надати певного кольору?
Ось результат (чорними цятками позначені самі розв'язки, червоним, синім і жовтим - числа, які до них тяжіють).

Мабуть, ви очікували побачити інший малюнок.
Наприклад, де є чітка межа між кольорами.
А тут межа не чітка, а своєрідна, хаотична, такими собі листочками, чи жучками.
А тепер ще своєрідніший факт - і він далеко не очевидний: межа не є чіткою як би ви не наближали, чи навпаки віддаляли малюнок.
Межа між двома кольорами завжди буде виглядати як жучки у будь-якому масштабі.
Математично доведено, що у будь-якій точці, де граничать два кольори, вони граничать і з третім.
Якщо у вас працює геометрична уява, то від спроби це уявити у вас за деякий час закипить мозок, бо це, здавалося б, неможливо.
Але у тому випадку, коли у вас жучок обрамлений жучками обрамлений жучками обрамлений жучками і так до безкінечності - це можливо.

Жучок обраблений жучками обрамлений жучками - це фрактал, якщо ви не знали.
Самоподібна структура, яка схожа сама на себе у будь-яких масштабах.
Схожими на фрактал є дерева: галузка - менша копія цілого дерева. 
Наша кровеносна система, яка галузиться на все менші і менші судини за певними правилами, теж схожа на фрактали.
Фрактали дозволяють кодувати дуже складну структуру малою кількістю інформації.
Наприклад для кодування наших судин треба лише сказати в якому співвідношенні треба відгалужуватися, а не кодувати всі без винятку відгалуження.
Також фрактали дозволяють пакувати необмежену кількість площі в обмеженеий об'єм.
Це, наприклад, наші легені, котрі, при такому обмеженому об'ємі якщо їх розкрити покривають площу тенісного корту.
Фрактали - це безумовно цікава тема і вона часто з'являється при обговоренні хаосу.
Власне, на приклад про корінь кубічний з одиниці я натрапив в книгі "Хаос" Джеймса Ґляйка.

Зазвичай, коли розказують про хаос то вибирають інші теми, а не корінь кубічний з одиниці.
Однією з таких є тема непередбачуваності погоди і формули Лоренца.
Або обговорення зміни чисельності тварин і стабільні та нестабільні стани цієї системи.
Чому ж мені так сподобалася саме ця формула?

Мабуть, тому що вона найкраще показує одну з цікавих причин хаосу.
А конкретно - що хаос часто виникає на межі.
При чому сприймати це можна як прямо, так і метафорично.
Коли система переходить з одного стану в інший стан - наприклад вода перетворються на лід - система стає хаотичною.
Коли населення однієї держави перетікає в іншу, на кордонах часто буває хаотична ситуація з етнічним складом.
І, як би це абстрактно не звучало, хаос виникає також на межі понять, включно з такими, як добро і зло.

Те, що хаос виникає на межі, з іншого боку означає, що поруч з хаосом існують зони стабільності.
І треба вміти відрізняти місця, де все зрозуміло від місць "де живуть дракони".
(Кому цікаво - на середньовічних картах світу на місцях, котрі були невідомі картографу, малювали драконів і писали "тут живуть дракони")
Якщо ви читали "Чорного Лебедя" Насіма Талеба вам це має звучати знайомо.
Тепер це можна собі уявити наочно.
Лише тут - місця де живуть не "дракони", а "жучки".

Помиляються ті, котрі вважають, що все в цьому житті визначене і все можна чітко розкласти по полицях.
Ще більше помиляються ті, хто, вказуючи на зони з хаосом, кажуть "ось бачите, тут все не ясно, отже нічого в цьому світі не ясно".
Перші - фундаменталісти, другі - релятивісти.
Покажіть їм цю картинку, хай подумають.
Присутність хаосу не відмінює існування стабільних зон.
Стабільні системи теж можуть впадати в хаос при певних обставинах.
Це - неочікувані висновки з питання "скільки буде корінь кубічний з одиниці".

----

Невеликі зміни у вхідних параметрах кардинально змінюють результат (погода, саме тому її так складно обчислювати)

Хаос піддається чітким законам, він навість стабільніший за стабільні системи.
Самопідтримка і "пульсація" ("циклічність") життя є хаотичною системою.
Прихід до рівноваги - це смерть.
На жаль смерть іноді теж приходить хаотично (синдром раптової смерті немовляти)

Хаос - детерміністична випадковість.

Зазвичай при вступі в хаос говорять або про формулу росту популяції, або про атрактор Лоренца.

https://beltoforion.de/en/magnetic_pendulum/
http://www.bugman123.com/Fractals/index.html

