# Танцюючі мусульмани, або вкрай короткий опис суфіїв

Ми живемо в державі, де домінує християнство.
Про мусульман дізнаємося опосередковано з фільмів або новин.
Не знаю як зараз, але колись голівудські фільми, як і російські, не змальовували мусульман найкращим чином.
А в новинах мусульмани зазвичай згадуються у формі терористів-смертників, або бойовиків ІДІЛ.
Тому побутове бачення мусульман часто перекошене в сторону негативу.
Цей стереотип ламають наші співвітчизники киримли, в більшості своїй мусульмани.
Але ісламські терористичні угрупування від цього нікуди не зникають, Афганістан живе за законами строгого шаріату, ІДІЛ продовжує свою агресивну політику.
І тому глибоко віруючі мусульмани часто асоціюються з джихадом і автоматом Калашникова.

І ось виявляється, що існують суфії.
Теж глибоко віруючі мусульмани, яких просто не показують в новинах.
І ці суфії ну вже зовсім не схожі на замотаних бойовиків з автоматом в руках.
Вони — повна протилежність.

Хто ж такі суфії? Основна їхня ідея полягає в тому, що дотримання етичних правил та законів, прописаних в Корані, тобто _шаріату_ — це лише перша стадія.
Для того, щоб по-справжньому пізнати Аллага і знайти щастя, треба піти далі.

Другою стадією є вибір певного шляху, _тарікату_.
Тарікат можна сприймати як ісламський орден, щось типу домінікан або бернардинів в християнстві.
Вони не є повним аналогом, бо не обов’язково вимагають відмови від мирського життя.
Схожими на монахів у суфіїв є _дервіші_.
Основною практикою тарікату є більша кількість молитов, окрім обов’язкових п’яти.
І молитви можуть виконуватися по різному — і співаючи, і танцюючи, і в групах, і тихо наодинці.
Якщо ви бачили колись танці чоловіків в білих сукнях, котрі крутяться навколо своєї осі, то це і є одна з таких практик.
Суфії при таких обрядах входять в своєрідний транс, або медитативний стан.
Є багато інших практик, в різних тарікатах — свої.
Між ними може бути різної міри аскетизм, мандри, глибоке вивчення законів ісламу, контроль над власними почуттями і поведінкою та інше.

Виконуючи приписи ордену, можна досягти третьої стадії — _хакіхату_ 
— очищення від невіри (від _куфр_), бачення сокровенного (_гайб_), 
возз’єднання з божественним, або навіть повне розчинення себе у Аллагу (_фана_).
Можна сказати, що хакіхат — це аналог нірвани в буддизмі, мокші в індуїзмі, або саторі в дзені.

Суфізм у деяких своїх формах віддалено нагадує дгармічні релігії.
Можна навіть провести певні паралелі, що суфії в ісламі — це як школа веданта, або рух шрамана в індуїзмі.

На загал суфії визначаються віротерпимістю.
Суфізм називають і містичною течією ісламу, і інтелектуальною.
Обидва визначення вірні, бо суфізм — різний.
Суфії під час своїх духовних пошуків збагатили ісламську культуру.
Мабуть найвідомішим суфієм є поет Румі.
Чи був суфієм Омар Хайям не ясно.
А я з радістю читаю суфійські притчі.

Наскільки суфізм виправданий Кораном? Цілком виправданий.
Коран дозволяє більшу кількість молитов ніж п’ять і ніде немає заборони на співи, чи танці під час молитви.
Щодо містичного єднання людини і Аллага (вже згадувана фана), то ось уривок з Корану (50:16), котрий каже, що Аллаг людині — близький:

> Істинно, створили Ми людину, і знаємо, що нашіптує їй душа її, і Ми ближче до неї, аніж шийна жила!

І тут ще треба трохи пояснити про Коран.
Коран написаний арабською мовою, котра є дуже багатою на синоніми.
Кажуть, що в арабській є більше сотні слів для лева.
При перекладі на інші мови ці синоніми часто перекладаються одним словом.
Таким словом є також слово серце, яке згадується під різними словами в оригіналі.
Дослідники Корану прийшли до висновку, що ці різні слова вживаються не дарма і в цьому є певний прихований зміст.
Пошуки таких прихованих значень також сприяло розвитку суфізму.
При читанні Корану українською такі деталі втрачаються.
І це — одна з причин, чому лише арабський Коран вважається святою книгою.
А переклади — вже ні.

До прикладу _нафс_ — важливий термін, що можна перекласти як серце, его чи душа.
Суфії строго у відповідності з Кораном, окреслили три стадії розвитку душі.
Перша — душа закликає до зла (Коран 12:53), друга — душа дорікає (75:2), третя — душа заспокоїлося (89:27).
Зрозуміло, що треба прагнути до третьої стадії.

В деяких ісламських державах суфізм вважається єрессю і переслідується.
Хоча, насправді, суфії — найсправжнісінькі мусульмани.
І якщо уявити собі іслам, як шкалу, то з одного боку ми маємо ісламських фундаменталістів, а з другого — суфіїв.
Принаймні я так собі це уявляю.