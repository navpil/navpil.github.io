# Вибір без вибору

Часто ми в житті стаємо перед вибором.
Можна взагалі вважати, що перед вибором ми стаємо весь час — що їсти, куди піти, як виконати роботу тощо.
Але насправді дуже часто справжнього вибору в нас немає.
Ми страждаємо через питання вибору, хоча насправді страждати немає чого.

## Вибір у виграшній ситуації

У вас є зайвих п’ятдесят тисяч доларів і ви вибираєте між купівлею Audi чи BMW.
Або ви зайшли у ресторан і вибираєте між супом з креветками, чи шампіньйонами.
Обираєте колір шпалер для спальні в новозбудованому будинку.
Як назвати новонароджену дівчинку.
Зрозуміло, що все це — вибір.
Але що б ви не вибрали — ви вже перемогли.
Не важливо, яку машину ви купите, який суп ви з’їсте, чи яке ім’я оберете.
Вам все одно буде добре.
Вам добре вже перед вибором.
Цей вибір відбувається у наперед виграшній ситуації.
Якщо людина дуже мучиться під час вибору і не може спати через колір шпалер, то вона мучиться дарма.
Насправді яку б машину ви не купили за п’ятдесят тисяч доларів, ви все одно будете задоволені.
Або незадоволені — це вже більше залежить від вашого характеру, а не автомобіля.

Вибір у виграшній ситуації — це не є справжній вибір.
Ви вже перемогли.
У вас вже є новий будинок, зайві гроші, немовлятко, похід в ресторан.
Вам здається, що вибір, який ви робите — важливий.
Але насправді — ні.
Це не означає, що не можна все зіпсувати.
Можна, наприклад, назвати дівчинку Трактором, за що вона вам не подякує.
Але, зберігши здоровий глузд, в таких ситуаціях справжній вибір не стоїть.

## Вибір у програшній ситуації

Гірше, коли людина знаходиться у програшній ситуації.
Наприклад у неї рак четвертої стадії і на лікування треба віддати всі заощадження її і її дітей без ніякої гарантії на результат.
Заплатити всі гроші, чи лишити все як є і дати можливість дітям купити собі будинок?

Або хтось сидить в бомбосховищах Маріуполя, поки на нього летять російські бомби.
Здавалося б є вибір — продовжувати сидіти з острахом, що його розірве бомба, спробувати прорватися на територію України з ризиком що його розстріляють російські військові, чи таки піддатися на вмовляння евакуюватися на росію з взагалі невідомим майбутнім — від ув’язнення до тортур?
Чи можна вибір в такій ситуації назвати вибором?
Можна щось обрати, але чи був цей вибір правильний покаже лише майбутнє.
При чому наперед вгадати це майбутнє — неможливо.
Іноді це як рулетка.
А іноді що б не вибрати — все одно буде погано.
Дівчина у борговій ямі може податися на панель, або в неї можуть відібрати квартиру і вона лишиться на вулиці.
Що гірше?

Люди, що обирають щось у наперед програшній ситуації, страждають значно більше, ніж люди, що знаходяться у виграшній ситуації.
Але, якщо об’єктивно глянути, мало що залежить від їх, власне, вибору.
Ймовірно, вони себе картатимуть, якщо вибір виявиться невдалим.
Тут треба зрозуміти, що бути розумним заднім числом — дуже просто.
І роблячи вибір у програшній ситуації, треба про це пам’ятати.
І розуміти про це наперед.
Тобто, буквально сказати собі “Якби я міг знати майбутнє, я б міг зробити хороший вибір і я-майбутній точно зможе сказати, який вибір би був правильний у моїх теперішніх умовах.
Але я знаходжуся тут і тепер, тому я не можу знати, який вибір — правильний.
Я спробую вгадати, але я не картатиму себе за сьогоднішній вибір, якщо він виявиться невдалим”.

Вибір у програшній ситуації — не є справжнім вибором.
Усі варіанти — програшні.
Якщо є виграшний, то він зараз не відомий і його неможливо обрати.
Можливо, усвідомлення програшності ситуації полегшить сам вибір.
Просто тому що це — не є справжній вибір.

## Очевидний вибір

Іноді людина стоїть перед очевидним вибором.
Наприклад можна ввечорі піти вчасно спати, щоб зранку піти на ранкову пробіжку, а можна ввечорі випити горілки і зранку лежати з похміллям.
Вибір в таких випадках — очевидний.
Навіть не цікаво обговорювати.
Зрозуміло, що всі мають обирати ранкову пробіжку — це і здорово і приємно.
Хто б обирав натомість отруту і похмілля?

Або можна старанно працювати, щоб зрештою стати майстром своєї справи і піти на підвищення, або можна лінуватися, недбайливо виконувати свою роботу, щоб докотитися до звільнення.
Хто б вибирав друге?

Здавалося б логічно, але люди так себе не поводять.
Парадоксально, але у випадку коли вибір — очевидний, люди взагалі його відкидають.
Коли стоїть вибір між двома хорошими варіантами (вибір у виграшній ситуації), або між двома поганими (вибір у програшній ситуації), люди значно більше переживають і нервують, хоча від власне вибору мало що залежить.
Але щойно стоїть вибір між поганим і хорошим варіантами, люди, взагалі не задумуючись, часто вибирають поганий, хоча саме тут від вибору залежить дуже багато чого.
А чи можна це взагалі назвати вибором?
Можливо вони навіть не усвідомлюють, що в даний момент щось обирають?

## Висновки

Вибір у виграшній та у програшній ситуації — справжнім вибором не є.
Часто будь яка альтернатива є хорошою, або, відповідно, поганою.
Зайві страждання через сам вибір користі не приносить.

З другого боку, вибір у очевидній ситуації теж не є вибором — оскільки між двома варіантами, між якими є один хороший і один поганий, вибір мав би очевидним, і завжди припадати на хороший варіант.
Але, парадоксально, саме в цій ситуації люди обирають неправильно.
Чому вони так роблять — це, можливо, одне з найскладніших питань про людську поведінку, яке тісно переплітається з питанням свободи вибору взагалі.

