# Подвиг дев’ятий: пояс Іполіти

_Ця стаття належить до циклу статей про сучасну інтерпретацію подвигів Геракла._

Еврістей наказав Гераклу привезти пояс Іполіти — цариці амазонок. 
Геракл з друзями поплив через Чорне море до земель амазонок. 
Ті зустріли його з шаною, оскільки знали хто він такий і, дізнавшись ціль приїзду, Іполіта була вже готова віддати свій пояс Гераклу для уникнення кровопролиття. 
Але підступна Гера, взявши личину воїна-амазонки підбурила інших амазонок на бійню проти Геракла — мовляв той хоче викрасти їхню царицю. 
Розпочався бій, в котрому загинуло багато військових з обох сторін, але військо Геракла перемогло. 
Був оголошений мир. 
Геракл таки отримав пояс Іполіти, замість якого звільнив амазонську полонянку Меланіпу.

По дорозі назад Геракл допоміг цареві Лаомедонту врятувати доньку від водяного дракона. 
Лаомедонт попросив богів за винагороду збудувати стіни міста, але відмовився платити. 
Боги помстилися, наславши на його землі моровицю і дракона. 
Врятувати землі можна було лише віддавши в жертву дракону доньку Лаомедонта Гесіону. 
Геракл врятував Гесіону, перед тим попросивши в оплату коней. 
Лаомедонт після порятунку доньки коней Гераклу не віддав і ображений Геракл поплив далі додому і віддав пояс Еврістею.

Якщо ви, як і я, думали що пояс Іполіти, як і все решта в грецьких міфах, був золотим, то ви помиляєтеся. 
Це був пояс зі шкіри, майже звичайний, якби не був подарований богом війни Аресом. 
І хоча шкіряний пояс — це теж непогано, та все ж не дивно, що Іполіта без проблем була готова його віддати. 
Еврістей же хотів подарувати цей пояс своїй доньці. 
Міф замовчує чи допомогло це його донці стати сміливою. 
Ймовірно ні, оскільки не пояс робить людину, а людина робить пояс.

Іполіта повелася гідно — була готова віддати свій шкіряний пояс заради збереження життя та здоров’я співгромадян. 
Але, на жаль, вона оточила себе полохливими та нерозважливими підданими. 
Вони занадто просто піддалися на провокації, ще й від абсолютно незнайомої їм амазонки. 
Натомість їм треба було критично перевірити інформацію — хто її подав, з якою ціллю, чи відповідає вона дійсності, чи є незалежні підтвердження, чи нема фактору “вже або ніколи”? 
Завжди треба враховувати, що в групі можуть опинитися провокатори, панікери та підбурювачі і не піддаватися їх впливам. 
Хоча я дуже сумніваюся, що така війна насправді відбулася, а якщо відбулася, то навряд чи на стороні амазонок воювали самі лише жінки.

Хто ж, власне, такі амазонки? 
Міф розказує, що Геракл плив через Чорне море. 
Опис амазонок, як войовничих жінок гарно вписується в опис сарматів, що тоді жили на його узбережжі — південні степи України плюс Кубань. 
На відміну від деяких гіперболізованих описів амазонок, сарматки не вбивали дітей чоловічої статі, просто в сарматів було заведено, що як чоловіки, так і жінки могли воювати, що для греків було нечуваним і це могло породити міфи про суто жіночі армії. 
Насправді ж сармати просто були на передовій в плані боротьби за права жінок. 
Говорити, що Іполіта була українкою було б перебільшенням. 
Але не буде перебільшеням сказати, що сармати лишили певний відбиток на сучасній українській культурі.

Є ймовірність, що міф взагалі не був пов’язаний з амазонками і їх штучно додали туди пізніше. 
Міф про боротьбу з жінками може бути відлунням древнього матріархату. 
Можливо цим міфом стверджувалася перемога патріархату над матріархатом. 
Або це розповідь про те, що в матріархальному суспільстві для завоювання прихильності жінки треба було пройти крізь складні випробовування — в багатьох варіаціях міфу з деякими з переможених амазонок супутники Геракла одружуються. 
А потім вже ця розповідь обросла різними деталями і перенеслася в Сарматію.

Цілком не пов’язаний сюжетно є порятунок доньки Лаомедонта. 
Цей епізод можна було б і пропустити, що я і зробив з іншими пригодами, що сталися з Гераклом по дорозі до амазонок. 
Але на відміну від інших пригод, де Геракл просто б’ється та перемагає, тут присутній цікавий момент. 
Лаомедонт попросив богів по допомогу, але відмовився їм заплатити. 
Невже Геракл серйозно думав, що Лаомедонт заплатить йому, якщо той відмовив самим богам? 
Наївність Геракла вражає. 
Це також нас вчить, що іноді варто брати передоплату. 
В майбутньому Геракл Лаомедонта у відплату таки вб’є, разом з більшістю його синів. 
Що, якщо задуматися, є занадто перебільшеним покаранням за просту відмову платити.

В наступному подвигу Геракл продовжить свою грабіжницьку діяльність і зрозуміє, що довести вже майже завершену справу до логічного кінця іноді значно складніше, ніж хотілося б.

Фото взяті з:

https://commons.wikimedia.org/wiki/File:Amazonomachy_Met_31.11.13.jpg

https://commons.wikimedia.org/wiki/File:Hippolyte_wax.jpg
