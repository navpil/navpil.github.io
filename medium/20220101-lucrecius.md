# Тіт Лукрецій Кар і Новий рік

Сьогодні ранок першого січня і я неодмінно згадую Тіта Лукреція Кара з його твором “Про природу речей”. Чому? Давайте розбиратися.

По перше — хто такий Тіт Лукрецій Кар? Це римський філософ, представник школи епікурейців, жив в першому столітті до нашої ери.

По друге — хто такі епікурейці? Це послідовники вчення Епікура. Був такий філософ, ще в древній Греції. І є дві основні причини, чому він мені цікавий.

Перша — він розробляв матеріалістичне вчення про природу. Тобто намагався все пояснити певними фізичними законами без того, щоб залучати богів чи інші надприродні сили. І це дуже в дусі сучасної науки.

Друга причина — він досліджував витоки людського щастя. І вважав, що щастя, та й зміст життя зрештою, — це насолода. Можливо з легкої руки стоїків, чи то просто через любов людей до спрощень, епікурейців часто сприймають як любителів саме чуттєвих насолод — вина, смачної їжі, грошей, жінок, влади, багатства. Хоча насправді насолода для Епікура була пов’язана з моральністю, спокоєм духу і тіла.

На жаль праці Епікура майже не збереглися. Зате в нас є чудова поема Тіта Лукреція Кара “Про природу речей”, яку на українську переклав Андрій Содомора, і яка в поетичній формі надає читачу можливість ознайомитися з вченням Епікура.

А ось дуже відомий уривок, початок другої книги:

    Солодко, бурю зустрінувши в затишку, на узбережжі,
    Море здаля споглядать, де хтось інший потрапив у скруту.
    Ні, насолоду приносить не те, що змага когось хвиля, —
    Солодко бачити, скільки страждань одігнав ти від себе.

За цей уривок епікурейців критикують і досі, бо перші два рядочки дійсно шокують, хоча в наступних автор пояснює, що він мав на увазі.

Так чому ж я згадую цей уривок на Новий рік? Перше січня — це традиційно день похмілля. День, коли болить голова і замість того, щоб святкувати Новий рік, відлежуєшся в ліжку і п’єш солодкий чорний чай, чи які там ще є народні засоби від похмілля. Так от власне це страждання я від себе одігнав. І це дійсно солодко бачити.

Насправді кожен ранок, котрий ми зустрічаємо у доброму здоров’ї, має бути нам за щастя. Але от саме першого січня я це усвідомлюю якнайгостріше.

Як же досягти такого солодкого задоволення, як ранки без похмілля? Відмова від алкоголю — це все, що для цього потрібно.
