# Подвиг другий: Лернейська гідра

Ця стаття належить до циклу статей про сучасну інтерпретацію подвигів Геракла.

Другим завданням, яке дав Гераклу Еврістей було вбити Лернейську гідру. Це була багатоголова змієподібна потвора, котра отруювала навколишні землі і поля, нападала на селян і не давала нікому спокійно жити. Одна з її голів була безсмертною.

Геракл вигнав гідру пострілами з луку з її лігва і почав з нею битися. Відбивав палицею голови, але замість кожної збитої голови виростали дві нові. Ситуація виглядала безнадійною. Ще й до того з водойми неподалік виліз рак, щоб допомогти гідрі. Він вщипнув Геракла за ногу. Той розчавив рака своєю ногою, але зрозумів, що гідру він просто так не переможе. Тоді він покликав на допомогу Іолая, свого товариша. Той розпалив вогонь, взяв розпечену дровину і припалював шию гідрі, як тільки злітала її голова. З припаленої шиї голови вже не відростали і боротьба з гідрою продовжувалася успішно. Зрештою, Геракл зрубав останню — безсмертну — голову гідри і закопав її під землю. А в тіло гідри занурив вістря своїх стріл, від чого вони стали смертельно отруйними.

Образ гідри міцно увійшов у європейську традицію. Досі, коли ми бачимо неуспішну боротьбу з корупцією або організованою злочинністю, то згадуємо про “боротьбу з гідрою”, де відрубаєш одну голову, а замість неї виростає дві нові. Така боротьба ведеться поверхнево. Видимість є, а результатів — немає, а то й стає гірше. В такому випадку треба змінювати стратегію. У випадку Геракла — припалювати шиї. Іноді це сприймають буквально — що треба посилити заходи боротьби. До прикладу, вважають, що якщо ми хочемо перемогти наркомафію, треба посилити покарання, або штрафи. Але якби Геракл взявся енергійніше збивати голови гідри, йому б це не допомогло. Можливо треба шукати інші підходи? В боротьбі з наркоманією це може бути, як це не парадоксально звучить, легалізація наркотиків. Можна не погоджуватися з цим твердженням. Але другий подвиг Геракла вчить нас, що якщо методи боротьби не дають результатів, то ці методи треба змінювати.

Насправді цього нас вчить і перший подвиг, де Гераклу було б беззмістовно стріляти стрілами у броньованого лева. Втім, боротьба з гідрою більш показова в цьому плані. Вона також показує і інші сторони проблеми. Наприклад — варто боротися не з симптомами, а з коренем проблеми. Це не завжди можливо. Але якщо у вас болить зуб, то варто його вилікувати, а не шукати знеболююче. Якщо в будинку тріщина, то треба укріплювати стіну, а не фарбувати її. Якщо у вас нежить і кашель, то варто відсидіти вдома, а не закидатися антибіотиками і іншими таблетками і героїчно іти на роботу. До речі про антибіотики — лікування антибіотиками теж можна порівняти з боротьбою з гідрою. Вони — ефективні і “припалюють шиї гідри”. Проблема в тому, що якщо курс лікування антибіотиками не завершити і залишити хоча б одну живу голову гідри, то проблему ви не подолали. Насправді навіть зробили гірше, бо ті мікроби, що вижили, будуть більш стійкими до подальшого лікування (еволюція в дії).

Цікаво, що з точки зору зоології гідри й справді існують. Мала безхребетна кишковопорожнинна тварина, що живе у наших ріках і озерах. В неї декілька щупалець, вона отруйна, легко регенерує відрізані частини тіла. Загалом майже ідентична тій гідрі, яку вбив Геракл, через що вона і отримала свою назву. Тільки розміром не вийшла.

Але вже облишмо гідру і подивимося на Геракла. Побачивши, що лева він переміг грубою силою, він вирішив використати цю стратегію і в другому подвигу. Ніякої підготовки, пішов собі з палицею на гідру і давай з нею битися. Але цей підхід себе не виправдав. Якби не Іолай, він міг і загинути — гідра все таки була отруйною. Йому пощастило, що той був поруч і вони нашвидкоруч придумали спосіб перемоги над гідрою. Але уявіть собі розчарування Геракла, що цей надскладний подвиг Еврістей йому не зарахував, саме через те, що Геракл справився з гідрою за допомогою сторонніх осіб.

Якби Геракл спланував похід наперед, дізнався про гідру трохи більше, то і гідру він би переміг без проблем і подвиг би йому зарахували. А нарікати на відсутність розвід-агентів Геракл не міг — йому часто приходили на допомогу боги, та й не забуваймо, що він був сином самого Зевса. Отже бачимо самовпевнену відсутність планування у чистому вигляді.

До речі про Іолая. Його роль в цьому подвигу — важлива. Можна було б сказати щось про те, що справжні друзі завжди приходять на допомогу, або похвалити командну роботу — гуртом і батька бити легше. Але мене дивувало інше— звідки він взагалі взявся? Чому раптом саме у цьому подвигу з’явився Іолай? Чи він завжди був поруч, просто міфи про це мовчать? Взагалі раптова поява рятівника в оповіді називається “deux ex machina”, або в нас іноді вживають термін “рояль в кущах”. Але оскільки факт застосування цього прийому нічого нас не вчить, крім того, що краще його не застосовувати, рухаємося далі.

Інша деталь в цьому подвигу — отруйні стріли, які Геракл занурив у тіло мертвої гідри. Навіть невелике поранення від цих стріл вбивало. Забігаючи наперед, ці стріли Гераклу в деяких подвигах дійсно допоможуть. Але в інших випадках вони приведуть до загибелі невинних створінь. Найіронічніше — Геракл і сам загине від цих стріл, правда не від поранення.

І як тут не згадати стару мудрість, що “велика влада накладає велику відповідальність”! І мова йде не лише про правителів, чи чиновників (хоча якщо ви — президент України і читаєте це, то вас це стосується особливо). Будь яка людина, сідаючи за кермо автомобіля, має відчувати відповідальність за життя своє, пасажирів і людей навколо. Якщо у вас є зброя, то маєте знати і виконувати правила безпеки. Якщо у вас є доступ до даних клієнтів банку, подбайте про те, щоб ваш пароль ніхто не дізнався (і встановіть MFA). А якщо ви не готові взяти на себе відповідальність, то краще відмовтеся від цієї влади. З отруйними стрілами навіть Геракл не справився.

Під кінець згадаємо ще одного персонажа цієї історії. Це — рак. Кажуть, що його з водойми наслала сама Гера. Але не встиг він з’явитися, як одразу був переможений. Що ж в цій всій історії символізує рак? Може він нічого не символізує. Він просто думав, що йому щось вийде, а йому нічого не вийшло.

Наступний подвиг — найбеззмістовніший зі всіх. Але Геракл доведе, що він вміє добре бігати і має неймовірний запас терпцю.

