# Бінго на кубиках (Wurfel Bingo)

В цю гру я грав лише сам з собою (зізнаюся, це було не надто цікаво), але хочеться навести правила, оскільки гра може вважатися “абсолютно чесною”, бо всі гравці є в однакових умовах - що не є частим явищем для ігор в кубики.

Для гри кожен гравець розграфлює поле 5 на 5. 
Ціллю гри є заповнити це поле покерними комбінаціями по горизонталі, вертикалі і по двох великих діагоналях, щоб отримати якомога більше очок. 
За один хід довільний гравець кидає два кубики і кожен гравець записує суму очок у довільну незаповнену комірку поля. 
Немає особливої різниці, хто кидає кубики, але наступний хід може переходити за годинниковою стрілкою, хоча можна визначити “ведучого”. 
Гра триває рівно 25 ходів. 
Після цього рахуються очки за покерні комбінації у горизонталях, вертикалях і двох діагоналях (очки за покерну комбінацію на великій діагоналі множаться на два):

 - Пара - 1 очко
 - Дві пари - 3 очки
 - Три однакових - 3 очки
 - Каре (Чотири однакових) - 6 очок
 - Покер (П’ять однакових) - 10 очок
 - Фул хаус (Дві плюс три однакових) - 8 очок
 - Послідовність з п’яти (Стріт), що включає 7, наприклад 3-4-5-6-7 - 8 очок
 - Послідовність з п’яти (Стріт) без 7, наприклад 8-9-10-11-12 - 12 очок

Для уникнення стратегії копіювання можна зробити наступне: на початку гри кожен гравець кидає два кубики і вписує значення в центральну комірку.
Якщо комусь по колу випало таке саме число, яке вже було, він має перекинути.
Таким чином кожен гравець починає гру з іншим полем.

[//]: # (У правилах не вказано, чи гравці мають право дивитися в поле суперників. 
Як на мене найлогічнішим варіантом є приховування комірки, що заповнюється, під час запису, щоб уникнути стратегії “копіювання”. 
Але після заповнення поле можна відкрити, в тому числі і для уникнення махлювання.)
