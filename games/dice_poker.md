# Правила гри в покер на кубиках

Грають п'ятьма кубиками, ціллю гри є набрати якомога більше очок, викидаючи різні комбінації.

За свій хід гравець має три кидки, щоб викинути бажану комбінацію.
Використовувати всі три не обов'язково, можна зупинитися після першого чи другого кидка.
Спочатку гравець кидає всі п'ять кубиків.
Для наступних кидків немає ніяких обмежень, які кубики треба використовувати для кидків, а які лишати на столі.
Коли гравець закінчив кидати кубики, він має вирішити, в яку комбінацію він хоче вписати очки.
Кожну комбінацію можна вписати лише раз.

Комбінації в покері наступні:
 - Так звана "школа" - шість граф, для одиниць, двійок і аж до шестірок.
Оскільки в "школі" зазвичай можна заробити додаткові очки, зазвичай після неї пишеться графа "Сума", котра не є власне комбінацією.
 - Пара - два однакових значення на кубиках, наприклад дві п'ятірки.
 - Дві пари - наприклад дві шестірки і дві трійки.
 - Три однакових - наприклад три четвірки
 - Стріт 1-5 - на кубиках має бути 1,2,3,4,5
 - Стріт 2-6 - на кубиках має бути 2,3,4,5,6
 - Фул хаус - дві і три однакових, наприклад три п'ятірки і дві одиниці
 - Чотири однакових (каре) - наприклад чотири двійки
 - П'ять однакових (покер) - наприклад п'ять одиниць
 - Шанс - немає ніяких обмежень по кубиках - зазвичай сюди пишуть очки, коли не вдалася жодна інша комбінація.
Рахуєтсья просто сума всіх кубиків.

При бажанні, або при необхідності, замість того, щоб вписувати очки в графу, її можна викреслити.
Наприклад, якщо очки на шанс погані, жодної комбінації немає, а школу псувати не хочеться, то часто викреслюють 1-5 або 2-6.

Після того, як гравець вписав значення в якусь графу, або викреслив графу, хід переходить наступному гравцеві.

 
Після того як всі графи у всіх гравців заповнені, рахується сума всіх очок, хто отримав найбільше очок - той виграв.

Різні варіанти відрізняються способом підрахунку очок, почну з правил відомих мені особисто.
Я наводжу їх першими, тому що це саме та гра, в яку я грав, вона мені подобалася і була мною неодноразово відтестована.

## Покер на кубиках - підрахунок за відомими мені правилами

Особливістю цих правил є штраф у "школі" за погані оцінки, а також подвійна премія за комбінацію викинуту з першого кидка, що додає грі певного азарту.

Підрахунок в "школі" ведеться наступним чином.
Якщо гравець викинув три однакових числа, він ставить в цю графу хрестик - школа пройдена.
Якщо він викинув більше ніж три, неважливо чи чотири, чи п'ять, він пише в цю графу "плюс число".
Тобто якщо він викинув чотири трійки, то вписує в графу "трійки" +3.
Якщо він викинув менше ніж три, але хоча б одне, то пишеться "мінус число", наприклад, якщо на кубиках лише одна одиниця, то в "одиниці" пишеться -1.
Єдиним винятком, коли в школу можна писати мінус, а цього числа на кубиках немає - це якщо всі решта комбінацій вже заповнені, лишилася лише школа і на кубиках немає жодного числа, яке ще не заповнене в "школі".
Коли всі графи в школі заповнені, рахується сума очок в школі.
Якщо вона мінусова, то додатково віднімається ще 50 очок - штраф за погані оцінки.

Всі решта комбінацій рахуються по номіналу.
Наприклад три шестірки, дають 18 очок в комбінації "три однакових" а стріт 1-5 завжди дає 15 очок.
В шанс рахується сума всіх кубиків.
Винятком є комбінація покер, до котрої додатково додається 50 очок.
Тобто покер з п'яти одиниць дає не 5, а 55 очок.
Якщо гравець викинув комбінацію з першого кидка ("з руки") і вирішив більше не перекидувати кубики, сума очок подвоюється, окрім комбінації "Шанс" та "Школи".
Таким чином пара шестірок з першого кидка дає (6+6) * 2 = 24 очки.
А покер по одиницях "з руки" дає 55 * 2 = 110 очок.
Якщо гравець кинув кубики ще раз, то подвійний бонус зникає, в незалежності від того, що випало.

Додатково треба домовитися, чи якщо випала комбінація "три однакових", то чи можна вписати замість неї "пару".
Ми грали, що це заборонено, хоча, мабуть, логічніше було б таке дозволити.
Але чотири однакових дійсно заборонено вписувати, як "дві пари", а покер не підходить для "фул хауса".

## Єци (Yatzy) і друзі

Є багато клонів цієї гри, найвідомішими з них є Yatzy, Yahtzee і Yacht, з відмінностями у підрахунку очок (десь немає бонусів у школі, десь комбінація "каре" вартує суми всіх кубиків, а не лише чотирьох і т.д.).
В деяких з них відсутні певні категорії, але присутні інші (наприклад малий стріт - чотири кубики підряд).
Деякі клони "Покера" намагаються надавати фіксоване значення очок певним комбінаціям, оскільки підрахунок по сумі кубиків може давати не зовсім чесні, з точки зору теорії ймовірності, результати.
Наприклад чотири одиниці рідше випадають ніж дві шестірки, але пара шестірок дає 12, коли як чотири одиниці - лише 4 очки.
Є в цьому певна математична логіка, але можливо саме така неврівноваженість, де пара може перемогти каре і дає грі певної цікавості.

Я не бачу змісту детально описувати всі правила.
Вкажу лише відмінності гри Yatzy з вже описаними правилами.

Трохи простіші правила вписування очок в "школу", хоча потім складніше рахувати суму.
В школу просто пишеться сума всіх кубиків даного номіналу.
Замість штрафу, дається бонус +50 за кількість очок в школі 63 і більше.
Гравець отримає 63 очки, якщо у всіх графах "школи" він викине три кубики, тобто це правило математично є майже аналогічним штрафу в 50 очок при мінусовій школі у попередніх правилах.

Відсутній бонус за комбінацію "з руки".
Комбінація "Покер" завжди вартує 50 очок, не залежно від номіналу.

Як на мене, ці правила є менш азартними ніж "Покер на кубиках" у зв'язку з відсутністю подвійного бонусу і трохи збиває з пантелику сума 63, особливо якщо треба швидко побачити, чи школа досягає цієї суми, чи ні.
Значно простіше позначати оптимальну кількість кубиків хрестиком а недо- і перебори позначати плюсами і мінусами.

## Балут

Окремо хочеться згадати про цей варіант.
Його особливістю є те, що кожну комбінацію треба вписати рівно чотири рази, але самих комбінацій менше - лише сім, тому гра триває не значно довше.
Треба звикнути до доволі складного підрахунку очок.
Це та гра, в яку можна грати одному, пробуючи набрати якомога більше очок і це буде не так сумно, як грати самому в "Покер".

Отже комбінацій лише сім:
 - Четвірки - сума всіх четвірок
 - П'ятірки - сума всіх п'ятірок
 - Шестірки - сума всіх шестірок
 - Стріт - або 1-5, або 2-6, вписується сума очок - 15 або 20 очок відповідно.
 - Фул хаус - сума всіх кубиків
 - Шанс - сума всіх кубиків
 - Балут - п'ять однакових - сума всіх кубиків + 20 очок
 
В кінці гри рахується спочатку сума у кожній комбінації окремо, потім очки сумуються, щоб отримати загальну суму.
Далі головне не заплутатися.
Тепер в залежності від набраних очок і вписаних комбінацій, пишуться виграшні бали.

Для комбінацій бали такі:
 - Якщо сума всіх четвірок більша рівна 52 = 2 бали
 - Якщо сума всіх п'ятірок більша рівна 65 = 2 бали
 - Якщо сума всіх шестірок більша рівна 78 = 2 бали
 - Якщо не викреслений жодний стріт = 4 бали
 - Якщо не викреслений жодний фул хаус = 3 бали
 - Якщо сума шансу більша рівна 100 = 2 бали
 - За кожен викинутий Балут = 2 бали (тобто максимум 8, якщо викинуті всі балути)
 
Окрім того бали нараховуються за загальну суму очок:

    0-299   = -2
    300-349 = -1
    350-399 =  0
    400-449 =  1
    450-499 =  2
    500-549 =  3
    550-599 =  4
    600-649 =  5
    650 і більше = 6

Тобто найбільша можлива кількість балів дорівнює 29.
2+2+2+4+3+2+(2*4) за комбінації + 6 за загальну суму.
Хто набрав більше балів, той і виграв.

# Крег (Crag)

Гра схожа на "Покер", але з трьома кубиками.
Механіка гри така сама, але кидків не три, а лише два.

Комбінацій 13:
 - 6 комбінацій "школи" - рахується як в Єци чи Балуті - сума очок даного номіналу.
Бонус, чи штраф за школу не передбачений.
 - 4 стріти, малий 1-2-3, великий 4-5-6, парний 2-4-6, непарний 1-3-5 - кожен вартує 20 очок
 - Три однакових - вартує 25 очок
 - "13" - якщо сума всіх очок на кубиках рівна 13 (наприклад 3,4,6) - вартує 26 очок
 - Крег - сума всіх очок рівна 13 з парою - тобто лише комбінації (4,4,5), (5,5,3) і (6,6,1) - вартує 50 очок
 
Якщо випав другий Крег, то його можна вписати в "13".

Максимальна можлива кількість очок = 244

Не знаю чи є зміст грати в Крег замість Покера - хіба для різноманітності, або якщо загубилися два кубики і лишилося лише три.