# Десятиборство

Англійською називається "Reiner Knizia’s Decathlon".
Гра вигадана недавно відомим автором ігр Райнером Кніцією. 
Насправді це - десять міні ігор в одній, але всі належать до типу “спокуси свою долю” - треба знати коли і де зупинитися. 
Для цієї гри знадобиться 8 кубиків. 
В кінці гри можна або підсумовувати очки, або рахувати кількість золотих/срібних/бронзових медалей. 
Гра цікава, окрім цього в неї дуже вдало вибрана спортивна тема.

В правилах часто вживається поняття “заморожений кубик”. 
Заморозити кубик - це відкласти його без можливості перекидання (так як в грі “10 000”).

Отже по черзі, десять мініігор:

## Біг на сто метрів.

Треба 8 кубиків. 
Спочатку кидається чотири кубики. 
Якщо результат задовільняє - кубики заморожуються, якщо ні, то перекидаються всі чотири.
Коли результат перших чотирьох кубиків задовільнив, тоді кидаються інші чотири кубики. 
Так само, як і з першими, всі чотири кубиків кидаються, поки не задовільнить результат. 

Загальна кількість кидань і перекидань - не більше семи.
Треба бути обережним, щоб раптом не кинути перші чотири кубики сім разів поспіль. 
Тоді наступних чотири кубики кидати не вийде

Рахується загальна сума на кубиках, але шестірки рахуються в мінус.

_Приклад:_

_Отар кинув чотири кубики, йому випало 1-1-3-6 - це геть погано, бо коштує -1 очко. 
Отар перекидує всі чотири кубики ще чотири рази поки не зупиняється на 2-3-5-5.
В нього є ще дві спроби кинути решту чотири кубиків.
Перший раз випадає 1-3-3-4.
Отару це підходить і він пише собі 15+11=26 очок._  

## Стрибок в довжину

Міні-гра з найскладнішими правилами зі всіх.
Потрібно 5 кубиків. 
Спочатку робиться розгін - кидається всі п’ять кубиків. 
Після кожного кидка треба заморозити хоча б один кубик, намагаючись заморозити найменші значення. 
Якщо сума заморожених кубиків - більше 8, тобто 9 і більше, рахуєтсья “заступ”, спроба не зараховується, пишеться нуль очок. 
В будь який момент можна припинити розгін. 
Коли розгін припинений, беруться ті кубики, що заморозилися під час розгону - тобто якщо заморожених лише два кубики, то кидається лише два (саме тому і хочеться заморозити якомога більше кубиків під час розгону), і починається сам стрибок. 
Так само як і з розгоном після кожного кидка під час “стрибка” треба заморозити хоча б один кубик, але на цей раз - із найбільшими значеннями. 
В кожного гравця є три спроби. 
Рахується сума очок найкращого “стрибка”.

_Приклад:_

_Отар починає з розгону і кидає всі п'ять кубиків. Випало 2-3-5-6-6, Отар відкладає 2-3. 
Можна зупинитися, але Отар кидає решту трьох кубиків і йому випадає 1-4-4. Отар відкладає 1.
Разом на розгоні - три кубики, в сумі шість очок. Кидати два кубики ризиковано, бо якщо Отар не викине 1 або 2, то йому рахуватиметься заступ (більше 9 очок) і спроба не зарахується.
Отар вирішує робити стрибок.
Він кидає три кубики, котрі він заморозив під час розгону. Йому випало 3-5-6. Отар відкладає 5 і 6 та вирішує перекинути трійку.
Це він зробив дарма, адже йому випала 1.
Разом пишеться 5+6+1 = 12 очок.
Отар, втім, не розчаровується, бо в нього є ще дві спроби і рахуватиметься найкраща._

## Метання ядра

Потрібно 8 кубиків. 
Кубики кидаються по одному, але всі вісім кидати не обов’язково - можна зупинитися коли завгодно. 
Якщо хоча б на одному кубику випала одиниця - спроба не зараховується. 
Якщо ж одиниць немає, рахується сума очок. 
Є три спроби, для загального заліку береться найкраща.

_Приклад:_

_Отар кидає перший кубик, випало 5. 
Отар кидає другий кубик, випало 6. Поки що непогано.
Отар кидає третій кубик, от халепа - випала 1, спроба не рахується._

_За другу спробу Отарові по черзі випало 3-2-4-3-6, Отар вирішив зупинитися і за другу спробу йому рахується 18 очок.
В Отара ще є третя спроба, в якій він може перевершити свій теперішній результат.
Якщо третя спроба не зарахується, то Отар запише собі 18 очок. 
Тому Отар не переживає._

## Стрибок у висоту

Треба 5 кубиків. 
На кожну висоту дається три спроби. 
Перша висота - 10, всі наступні - більші на 2, тобто 12, 14 і так далі. 
Для того, щоб взяти висоту треба кинути всі п’ять кубиків - якщо сума більша, чи рівна висоті, то висота вважається взята. 
Будь яку висоту можна пропустити. 
В очки пишеться найвища взята висота. 

Не одразу зрозуміло, чому хтось може вирішити пропустити висоту, але насправді є у цьому певна логіка - особливо якщо грати на медалі. 
Наприклад пропустити майже всі висоти до 22, боячись їх не взяти, а потім спробувати викинути одразу 22. 
Це - ризикована стратегія, типу “пан або пропав”, але може себе виправдати.

_Приклад:_

_Отар кидає висоту десять.
Кидає всі п'ять кубиків, йому випадає 1-3-3-4-5. 
Висота взята.
Отар вирішив пропустити висоту 12 і 14 бере одразу 16.
Кидає всі п'ять кубиків, йому випало 1-2-2-5-5, разом 15, висота не взята.
Але в Отара є ще дві спроби, він перекидає всі п'ять кубиків і в другій він таки викидає 3-3-3-5-6, разом 20.
Отар кидає висоту 18. 
На жаль жоден кидок не дав бажаних 18 очок і Отар лишається з взятою висотою 16._

## 400 метрів

Правила аналогічні 100 метрів, але кидається чотири набори по два кубики, загальна кількість кидків - 9 (тобто в ідеалі - 4 основних кидки і 5 можливих перекидань)

## 110 метрів з перешкодами

Потрібно 5 кубиків. 
Кидаються всі 5 кубиків. 
Якщо результат задовільняє - записати. 
Якщо ні - то перекидаютсья всі 5 кубиків знову. 
Максимальна кількість кидків - п’ять.

_Приклад:_

_Отар кинув 5 кубиків, йому випало 2-2-3-5-6, разом 18.
Отар вирішив перекинути, але йому випадає то 14, то 16. Геть не щастить.
На четверту спробу Отар викинув 2-3-3-3-6 і, боячись, що п'ятий кидок буде знов невдалим, Отар зупиняється і пише собі 17 очок._

## Метання диска

Треба п’ять кубиків. 
Кидаються всі п’ять, після кожного кидка треба заморозити хоча б один кубик з парним значенням. 
Якщо випали лише непарні, спроба не зараховується, пишеться нуль. 
В будь який момент можна зупинитися. 
Спроб - три. 
Рахується кількість очок із заморожених кубиків (можуть бути лише парні) з найкращої спроби.

_Приклад:_

_Отар кидає п'ять кубиків, випало 2-2-4-5-5. Отар заморожує 4 і кидає решту чотири кубики.
Випало 1-2-2-6, Отар заморожує 6 і кидає три кубики.
Випало 1-2-5. Отар заморожує 2. Тепер в нього є 12 очок. Отар думає - чи кидати решту два кубики, ризикуючи отримати два непарні числа, чи ні.
Отар про всяк випадок зупиняє спробу і лишає 12 очок.
Він сподівається, що в наступній спробі він викине більше._

## Стрибок з жердиною

Схоже на стрибок у висоту, з двома відмінностями:
 
 - Гравець сам вибирає кількість кубиків для кидку і взяття висоти (максимально 8)
 - Якщо на кубиках випала хоча б одна одиниця, спроба рахується не дійсною

Рахується найвища взята висота

_Приклад:_

_Отар починає з висоти 10. 
Для першого стрибка він бере 5 кубиків і кидає їх всі. Випало 1-4-5-5-6. Спроба не зараховується.
Отар бере 3 кубики для другого стрибка і йому випадає 3-5-5. Спроба зараховується, висота взята._

_Висоту 12 Отар пропускає і буде кидати одразу 14.
Він бере 5 кубиків, але два рази йому випадають одиниці. 
На третю спробу він кидає 4 кубики, але йому випало 2-3-3-5 - висота взята не була.
Отар пише собі лише 10 очок._

## Метання списа

Правила аналогічні метанню диска, але кубиків шість і замість парних треба збирати непарні.

## 1500 метрів

Те ж саме, що 100 метрів чи 400 метрів, але тепер кожен з восьми кубиків кидається окремо, кидків 13 (8 основних, 5 перекидань). 
Як і в попередніх двох іграх, шестірки віднімаються від очок.

## Варіанти підрахунку очок і інші загальні правила

Грати в десятиборство можна на очки або на медалі. 

Якщо грати на очки - то просто сумується кількість очок і хто набрав більше очок - переміг. 
 
Якщо грати на медалі, то в кожній категорії видається три медалі - золота, срібна і бронзова. 
Якщо очок порівну, то гравцям видається однакова вища медаль. 
Далі можна домовитися рахувати залік, як на олімпіадах - тобто спочатку рахувати кількість золотих медалей, потім - срібних, потім - бронзових, що означає, що дві золоті і одна бронзова краще ніж одна золота і п’ять срібних, або видавати за кожну медаль очки (три, два і одне за золоту, срібну і бронзову відповідно) і потім рахувати суму очок. 
Всі варіанти можливі, але треба домовитися заздалегідь як рахуються очки, тому що залежно від варіантів підрахунку можна отримати різних переможців.

Якщо в дисципліні є декілька спроб (стрибок в довжину, метання ядра, диска і списа), то всі гравці підряд спочатку роблять першу спробу, потім другу, а потім - третю. 

В дисциплінах із взяттям висот (стрибок у висоту і стрибок з жердиною) грається трохи інакше - всі три спроби взяти висоту кидаються підряд, але гравці по черзі беруть одну й ту ж висоту. 
Тобто перший гравець має три спроби, щоб взяти першу висоту, потім другий гравець бере першу висоту, далі перший гравець бере другу висоту і так далі.

Оскільки в останнього гравця є перевага - він знає що можна кинути, щоб перемогти, - то кожну наступну дисципліну має розпочинати гравець, що виграє у загальному заліку. 
Якщо очок порівну - кидається жереб. 
Жереб також вирішує, хто починає першу дисципліну.

Якщо є можливість і бажання - тобто є велика кількість кубиків, то кидати обрані дисципліни, наприклад “біг”, або й взагалі усі дисципліни, можна одночасно.

Десятиборство - це одна з найцікавіших ігор в кубики, недоліком є велика кількість правил, які не так легко запам’ятати з першого разу.

---

Оригінальні правила (англійською) можна скачати тут: https://www.knizia.de/wp-content/uploads/reiner/freebies/Website-Decathlon.pdf
