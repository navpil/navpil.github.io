<html>
<head>
    <meta charset="UTF-8">
    <title>Ігри з монетками</title>
</head>
<body>
<h2 id="ігри-з-монетками">Ігри з монетками</h2>
<p>Для того, щоб грати в ці ігри вистачить просто мати декілька монеток, що дозволяє грати в них в будь-яких місцинах - чи то в поїзді, чи то на вершині гори і навіть в черзі за закордонним паспортом.</p>
<p>Насправді в ці ігри можна грати не обов'язково монетками. Підійдуть будь-які дрібні предмети на кшталт камінчиків чи ґудзиків.</p>
<p>Всі ці ігри містять елемент вгадування і більшість є варіантами &quot;Вірю-не-вірю&quot;.</p>
<h4 id="три-монетки">Три монетки</h4>
<p>Найкраща гра з монетками, підходить для декількох гравців. Чимось нагадує гру з кубиками Перудо.</p>
<p>Кожен гравець на початку гри отримує три монетки.</p>
<p>Кожен кладе в руку довільну кількість своїх монет або жодну монету так, щоб це не бачили суперники. Рука стискається в кулак і виставляється вперед.</p>
<p>Починається торгівля. Перший гравець (визначається жеребом) говорить скільки всього монет є в сумі на всіх руках. Завжди безпечно говорити меншу суму, ніж є насправді. Головне не сказати завищену заявку. Далі по колу кожен гравець має можливість:</p>
<ol style="list-style-type: decimal">
<li><p>Підняти заявку - тоді хід переходить наступному гравцеві. Це єдина заявка, котра не завершує торгівлю. Всі решта заявок закінчують торгівлю, руки відкриваються і рахується кількість монет.</p></li>
<li><p>Сказати &quot;Не вірю&quot; - торгівля закінчується і рахується скільки є монет насправді. Якщо попередня заявка була завищеною - наприклад заявка була &quot;шість монет&quot; а всього на руках чотири, то попередній гравець відкладає одну монету в купку по центру. Якщо ж заявка завищеною не була, тобто була рівна або меншою за справжню кількість монет, то монетку відкладає гравець, котрий сказав &quot;Не вірю&quot;.</p></li>
<li><p>Сказати &quot;Точно&quot; - при цій заявці справжня кількість монет має точно відповідати попередньо заявленій. Наприклад гравець номер 3 сказав &quot;вісім монет&quot;, гравець номер 4 каже &quot;Точно&quot; - кількість монет має бути рівно вісім. Якщо це не так, то гравець номер 4 відкладає одну монету. Але якщо він вгадав, то він одну монету бере з купки в центрі. Треба мати на увазі, що більше трьох монет на руках тримати не можна. Тому якщо в гравця номер 4 вже було три монети, то четверту він не бере.</p></li>
</ol>
<p>Після закінчення торгівлі гравці знову приховано кладуть монети в кулаки і торгівля починається заново - на цей раз з гравця, котрий сказав попередню заявку.</p>
<p>Коли в гравця закінчуються монети, він вибуває з гри. Оскільки гра триває достатньо швидко, довго сумувати йому не доведеться.</p>
<p>Виграє гравець, що лишився останнім.</p>
<p>Є ще дві спеціальні заявки, без яких можна і обійтися, але які можуть бути стратегічно використані, наприклад - в кінці гри.</p>
<ol start="4" style="list-style-type: decimal">
<li><p>&quot;Пусто&quot; (не можна казати, якщо цей гравець в цій торгівлі вже говорив будь-яку іншу заявку до того) - торгівля закінчується. Якщо монет на руках дійсно нема, то всі решта гравців відкладають по монетці. Якщо ж на руках була хоча б одна монета, то гравець відкладає свою.</p></li>
<li><p>&quot;Максимум&quot; - якщо гравець вважає, що монет на руці - максимальна можлива кількість, тобто всі гравці поклали всі свої доступні монети в кулаки, то може заявити &quot;максимум&quot;. Якщо він вгадав, то наступну торгівлю буде починати він, але жодних монет ніхто не бере і не відкладає. Якщо ж він не вгадав, то він відкладає одну монету.</p></li>
</ol>
<p>Заявка &quot;максимум&quot; має певну тактичну цінність, наприклад в кінці гри, коли в обох гравців лишилося по одній монеті, я поклав одну і я впевнений, що суперник теж поклав одну монету. Якщо я скажу &quot;дві&quot;, то можу дати заробити супернику монетку, якщо він скаже &quot;точно&quot;. Заявка &quot;максимум&quot; позбавляє його такої можливості.</p>
<p>Як не дивно, ця гра не є популярною і її правила я знайшов лише на <a href="http://www.spoofingtas.com/rules.html">сторінці гри Спуф</a>, як міланський різновид правил. Хоча насправді ця гра дуже відрізняється від оригіналу. Оригінал (нижче) наведений для порівняння.</p>
<h4 id="спуф-spoof">Спуф (Spoof)</h4>
<p>Кожен гравець на початку гри отримує три монетки.</p>
<p>Гравці кладуть від нуля до трьох монеток собі в руку, так щоб ніхто не бачив, стискають руку в кулак і виставляють вперед.</p>
<p>Всі гравці по колу говорять скільки на їхню думку всього монет. Заявки не можуть повторюватися, але правила, що кожна наступна заявка має бути вищою за попередню - немає.</p>
<p>Коли всі гравці сказали висловили свою думку щодо кількості монет, руки відкриваються і дивляться чи хтось вгадав. Якщо хтось вгадав - то він вибуває з гри.</p>
<p>Гравці знову кладуть в руки монетки і торгівля починається з наступного гравця по годинниковій стрілці.</p>
<p>Хто лишився останнім - програв. Іноді очки нараховуються за те, яким по черзі вибув гравець (чим раніше вибув - тим більше очок), але частіше той, хто програв, просто ставить всім пиво. Зрештою - це гра для барів (поширене для англомовного світу явище).</p>
<h4 id="тіппіт-tippit">Тіппіт (Tippit)</h4>
<p>Якщо людей багато а монетка лише одна? Можна спробувати Тіппіт. Гравці розбиваються на дві команди - в оригіналі по троє людей.</p>
<p>Перша команда сховавши руки під столом передає монетку з рук в руки, потім капітан команди командує виставити руки на стіл. Всі руки - стиснуті в кулаки. Друга команда вгадує, де знаходиться монетка. Гравці другої команди можуть показати на будь яку руку і сказати, що там монетка є, або немає. Вказана рука відкривається.</p>
<p>Є три варіанти перебігу подій:</p>
<ol style="list-style-type: decimal">
<li>Гравці сказали, що рука пуста і вона таки пуста - Друга команда продовжує вгадувати.</li>
<li>Гравці не вгадали - сказали що рука пуста, а в ній була монетка, чи навпаки. Перша команда заробляє одне очко і знову переховує монетку.</li>
<li>Гравці вгадали, де знаходиться монетка - ніхто не записує ніяких очок, але право ховати монетку переходить до Другої команди.</li>
</ol>
<p>Грають до 11 очок.</p>
<h4 id="чотири-монетки">Чотири монетки</h4>
<p>Якщо усі попередні ігри можна а іноді і треба грати з більшою кілкістю гравців, то ця - строго для двох.</p>
<p>Адаптована від гри з невдалою назвою <a href="https://www.slideshare.net/Andy_on_Slideshare/thousand-year-game-v5">Hand Covers Bruise</a>, в якій гравці приховують одне від одного кількість випрямлених пальців. Оскільки така схема просто вимагає, щоб нею зловживали усі відмінні від ангелів гравці, я замінив відкриті пальці монетками.</p>
<p>Гравці по черзі ховають в руку від одної до чотирьох монет (технічно можна грати з трьома монетами і дозволити заявку Нуль, але тоді гру треба буде якось більш креативно переназвати, а перекладати оригінальну назву я не бачу змісту). Припустімо Оля сховала в руку декілька монет, вона виставляє її стиснутою в кулак і каже, скільки там монет. Вона може сказати правду, або збрехати. Задача Івана - її суперника, визначити, чи заявка ж правдивою, чи ні сказавши &quot;Вірю&quot; чи &quot;Не вірю&quot;.</p>
<p>Якщо Іван не вгадав - повірив при неправдивій заявці, або ж навпаки - то одне очко пише собі Оля. Якщо ж Іван вгадав, то тут є два варіанти:</p>
<ol style="list-style-type: decimal">
<li>Якщо Оля сказала правдиву заявку, то очко записує собі Іван.</li>
<li>Якщо Оля сказала неправдиву заявку, то Іван має вибір - або записати собі одне очко, або продовжувати вгадувати.</li>
</ol>
<p>В оригіналі Іван має право вгадати точну кількість монет. Якщо він вгадує, то пише собі три очки, якщо ні - то Оля пише собі два.</p>
<p>Мені здається, що цікавішим варіантом би було, щоб по бажанню Івана Оля знову сказала, скільки в неї на руках монет і дала шанс Івану вгадувати знову. В такому випадку ставки Івана мають бути вищими, наприклад збільшуватися вдвічі, Оліна ж ставка має лишатися і далі одиницею.</p>
<p>Грається до наперед заданої кількості очок.</p>
<h4 id="найпростіша-гра-на-вгадування">Найпростіша гра на вгадування</h4>
<p>Якщо ж і гравців двоє і монетка лиш одна, можна спробувати зіграти наступну гру.</p>
<p>Степан ховає монету в праву або в ліву руку і заявляє, в якій руці лежить монета. Катерина має сказати &quot;Вірю&quot; чи &quot;Не вірю&quot;. В залежності від того, чи Катерина вгадала, очко пишеться їй чи Степану. Гравці міняються місцями, тепер монету ховає Катерина.</p>
<p>Грається до наперед заданої кількості очок. Але щоб весь час не віддавати монету туди-сюди, можна домовитися, що в одному раунді п'ять разів підряд вгадує Степан, а п'ять разів підряд - Катерина, тоді грають до певної кількості раундів.</p>
</body>
</html>
