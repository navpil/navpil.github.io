# Правила гри в Перудо

Перудо, або Дудо ("сумніваюся") - це гра для двох і більше гравців в кості.
Це - дуже цікава і весела гра, в якій не останню роль грають хитрість і психологія, але також і математичне мислення. 
Всі гравці кидають свої кубики одночасно, але так, щоб ніхто, крім власника кубиків, не бачив, що у нього випало. 
Під час торгівлі треба правильно оцінити кількість кубиків з певним значенням на руках. 
Якщо гравець помилиться, то він віддає кубик. 
Хто останній лишився з кубиками - виграв.

Тепер детальніше про правила.

Кожен гравець отримує 5 кубиків і склянку для кидання, хоча ми обходилися і без неї. 
На початку раунду всі в приховану кидають свої кубики, які під час раунду вже не перекидаються, кожен гравець знає, що випало в нього, але не бачить кубиків інших гравців. 

### Торгівля 

Перший гравець (зовсім перший гравець визначається жеребом, наступні раунди починає гравець, на якому закінчилася торгівля минулого разу) каже заявку - кількість кубиків і номінал. 
Наприклад “три четвірки”. 
Це означає, що гравець вважає, що у всіх разом на руках є як мінімум три четвірки. 
В наступного гравця є три можливості:

 - Підняти заявку. 
 - Сказати “не вірю”  
 - Сказати “точно”  

Для того, щоб підняти заявку можна або підняти кількість кубиків і сказати довільний номінал - наприклад “чотири двійки”, або можна підвищити номінал, не змінюючи кількості - наприклад “три п’ятірки”.
Право голосу переходить до наступного гравця.

Якщо прозвучала заявка "не вірю", то торгівля закінчується, всі відкривають свої кубики і порівнюють заявлену кількість з наявною кількістю.
Якщо заявлена кількість більша за справжню - тобто гравець сказав “три четвірки”, а четвірка лише одна, тоді він відкладає один свій кубик в центр.
Якщо ж четвірок три або більше, тоді кубик відкладає гравець, що сказав “Не вірю”.
Наступну торгівлю починає гравець, що втратив кубик.

Якщо прозвучала заявка "точно", то торгівля теж закінчується, знову порівнюються заявка і справжня кількість, але тепер кількість кубиків має точно збігатися із заявленою.
Якщо гравець, що сказав “точно” не вгадав, тобто заявка була “чотири трійки” а насправді трійок три або п’ять, тоді він відкладає кубик. 
Якщо ж він вгадав, тоді він бере додатковий кубик з центру. 
Більше п’яти кубиків на руках мати не можна, тому якщо кубиків на руках вже п’ять, то кубик не береться. 
Треба зауважити, що при заявці “Точно” ризикує кубиком лише той гравець, що сказав цю заявку, на відміну від заявки “Не вірю”, де кубиками ризикують обидва гравці. 
Наступний раунд торгівлі починає гравець, що сказав “Точно”.

В Перудо одиниці грають роль джокерів - вони можуть виступати в ролі будь-якого іншого номіналу. 
Наприклад - якщо у всіх на руках в сумі три одиниці і лише одна четвірка, то “чотири четвірки” - це ще вірна заявка, якщо хтось скаже “не вірю”, то прогадає, якщо хтось скаже “точно”, то він бере один додатковий кубик. 
Оскільки одиниці настільки особливі, заявки в одиницях не робляться.

Вже згаданих правил цілком достатньо, щоб повноцінно зіграти в Перудо. 
Є ще два правила, які можна вводити, після того, як механіка гри стає достатньо зрозумілою.

### Заявки в одиницях

Як вже згадувалося, одиниці - це джокери, тому робити в них заявки теж треба якось особливо. 
Для того, щоб сказати заявку в одиницях, треба поділити звичайну заявку на два і при потребі округлити в більшу сторону. 
Для того, щоб перейти з заявки в одиницях на звичайну заявку, треба помножити заявку на два і додати одиницю. 

Приклади:

 - Після “чотири трійки” можна сказати “дві одиниці” (ділимо на два).
 - Після “п’ять трійок” можна сказати “три одиниці” (ділимо на два, округляємо в більшу сторону).
 - Після “три одиниці” можна сказати “сім двійок” (множимо на два, додаємо одиницю).

Це - мінімальні значення, можна завжди казати більше.

Правила переходу між звичайними заявками і заявками в одиницях - цілком логічні, але тим не менше можуть збивати людей з пантелику. 
Якщо таке відбувається, краще домовитися грати без цього правила.

### Раунд Палафіко

Якщо гравець щойно відклав передостанній кубик і лишився лише з одним кубиком, грається раунд “Палафіко”. 
Гравець, що щойно втратив свій передостанній кубик починає раунд. 
В раунді Палафіко є декілька спеціальних правил, котрі трохи спрощують задачу для гравців з одним кубиком і дають їм шанс відігратися.
Одиниці - це звичайні значення, не джокери, і в них можна робити звичайні заявки
Лише гравці з одним кубиком мають право змінювати номінал заявки, всі решта гравців мають право лише підвищувати кількість.

Раунд Палафіко не грається, якщо в грі лишилося лише два гравці.
На кожного гравця припадає лише один раунд Палафіко. 
Тобто якщо комусь вдалося заявкою “точно” заволодіти додатковим кубиком, а потім він його втратив і знову лишився з одним - раунд Палафіко вже не грається.

Є в грі Перудо декілька недоліків. 
Перше - це потреба у великій кількості кубиків, тому в цю гру спонтанно не пограєш. 
Друге, якщо це можна вважати недоліком - якщо гравець починає вигравати, то його перевага весь час збільшується, тобто його задача до кінця гри не ускладнюється, а спрощується. 
Причина цьому проста - чим більше в людини кубиків, тим їй легше оцінювати заявки і правильно торгуватися. 
Ну і третій - основний мінус - якщо хтось вилетів з гри, то йому треба почекати поки всі решта не закінчать грати. 

Другий і третій недоліки частково вирішує данська гра Снюд.

## Снюд (Snyd)

Правила дуже схожі на Перудо без заявки “точно”, без спеціальних правил заявок в джокерах, без раунда Палафіко. 
Грається чотирма кубиками замість п’ятьох. 
Основна різниця полягає в тому, що якщо хтось в програв в раунді - то замість того, щоб він відклав кубик, він якраз кубики залишає собі, а відкладають кубики всі решта гравців. 
Хто лишився з останнім кубиком - програв. 
Неважко порахувати, що кожна партія триває значно меншу кількість раундів, ніж Перудо. 
Навіть якщо хтось вилетів з гри (а насправді він не вилетів, а виграв) - то йому доведеться зовсім недовго чекати до наступної партії.
Для повноти картини треба згадати спеціальне правило так званих “сходів” - якщо всі кості в гравця на руках формують послідовність (стріт) від одиниці (наприклад 1-2-3), то всі кубики в послідовності рахуються як джокери і ще додається один “віртуальний” джокер. 
Тобто 1-2-3-4 рахується як 5 джокерів, 1-2 рахується як три джокери, а 1 (як послідовність від одиниці з одного кубика) рахується як два джокери.

В цю гру ми з друзями не грали, тому мені важко судити наскільки вона захоплива, але враховуючи, що вона в принципі не може тривати довше ніж сім раундів і окрім цього в ній грається не до виграшу, а до програшу - можливо Перудо все таки цікавіша. 
З іншого боку - ідея надання переваги гравцю, що програє є цікавою, а ще в цю гру часто грають у сканданивських барах.

# Перудо без кубиків

Схожа на Перудо гра, що грається з монетками описується в [іншому місці]({% link games/coins.md %}). 
Тут коротко опишу можливості грати в схожу гру без кубиків.

Гра “Покер брехуна” (Liar’s poker) має схожі правила, але грається банкнотами. 
В оригіналі - доларами, але можна використати і інші купюри, головне щоб на них був серійний номер. 
В неї я не грав, оскільки надавав перевагу монеткам, але все одно опишу як в неї грати. 
Кожен гравець навмання витягає купюру, дивитсья на серійний номер, але нікому не показує. 
Хтось починає торгівлю, схоже на Перудо. 
Одиниці тут не грають роль джокерів, але є найсильнішою цифрою. 
Далі слідує нуль, далі від дев’яти до двійки по спадаючій. 
Тобто після “три дев’ятки” можна сказати “три нулі” а після цього заявити “три одиниці” - далі в торгівлі треба обов’язково підняти кількість, оскільки вище за “три одиниці” є лише “чотири” чогось. 
Звичайно можна домовитися і про більш зрозумілу схему 9 - найвища цифра, нуль - найнижча. 
Для кожного наступного гравця є два варіанти - підняти заявку, або сказати “Не вірю”. 
На відміну від Перудо заявка “Не вірю” не закінчує торгівлю. 
Для того, щоб торгівля закінчилася, треба щоб всі гравці, крім заявника сказали “Не вірю”. 
Тобто у грі на чотирьох гравців після значущої заявки має прозвучати три “Не вірю”. 
Якщо ж прозвучить два “Не вірю” а третій гравець підвищить заявку, тоді попередні “Не вірю” не рахуються.

Отже якщо всі гравці окрім заявника сказали “Не вірю”, банкноти розкриваються і якщо заявка була вірною, то заявник бере в кожного по долару, якщо ж заявка була вищою за наявну кількість цифр, то заявник віддає кожному по долару. 
Звичайно, можна грати і з жетонами, або на очки.

_Як ідея, можна грати в Перудо використовуючи доміно - кожен, наприклад, бере по три доміношки._
