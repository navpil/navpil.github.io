# 10 000 - Правила гри в кубики

Оскільки 10 000 - не надто зручна назва, а поширена назва Farkle не відповідає нормам української милозвучності, ми в своєму колі називаємо цю гру “Труба”, хоча можна використати і слово “Пшик”, символізуючи, що стається з очками необачного гравця.

Ця гра типу “спокуси свою долю” потребує шести кубиків, ціллю гри є набрати 10 000 очок, при чому гравці весь час вирішують, чи варто їм вписати в очки те, що вони вже викинули, чи спокусити свою долю і спробувати викинути ще більше, ризикуючи втратити вже набране.

Є досить багато варіантів, але основні правила наступні.

## Базові правила

Існують значущі кубики і комбінації і не значущі.
Очки набираються лише значущими, незначущі при продовженні ходу треба перекидати, але якщо гравець викинув одні лише незначущі кубики, тоді в свої очки він вписує нуль.

Значущі кубики такі:
 - Одиниця = 100 очок
 - П’ятірка = 50 очок
 
Значущі комбінації: 
 - Три двійки = 200
 - Три трійки = 300
 - Три четвірки = 400
 - Три п’ятірки = 500 
 - Три шестірки = 600
 - Три одиниці = 1000

Кожен додатковий однаковий кубик, множить комбінацію на два - наприклад чотири трійки - це 300 * 2 = 600, а п’ять одиниць - це 1000 * 2 * 2 = 4000.

Майже у всіх варіантах значущою комбінацією є послідовність (1,2,3,4,5,6), але її числове значення дещо різниться.

Значуща комбінація має бути кинута одним кидком.
Тобто якщо у вас відкладені дві одинички і ви наступним кидком викинете ще одну, то це буде не 1000, а 200 + 100 = 300.

На початку ходу гравець кидає всі шість кубиків.
Потім він має відкласти хоча б один значущий кубик, або комбінацію кубиків і вирішувати, чи кидати решту кубиків, чи ні.
Якщо кубики вже відкладені, то їх вже перекидати не можна - вони лишаються лежати до кінця ходу (окрім випадку описаного нижче).
Гравець знову має відкласти якісь значущі кубики і вирішити чи продовжувати хід.

Якщо всі кубики на столі - значущі, тоді гравець має право взяти всі шість кубиків, кинути їх в надії здобути ще очок і продовжувати свій хід.
Попередньо набрані очки при такому кидку не згорають, тому треба запам’ятовувати, скільки гравець вже викинув до того.

Якщо гравець вирішує зупинится, він записує набрані очки у свою графу.
Якщо жоден з кинутих кубиків не є значущим, тоді всі набрані за цей хід очки анулюються і в свою графу гравець пише нуль (що якраз і називається “пшик” або “вписати трубу”).

Далі хід переходить до наступного гравця.
Якщо хтось за свій хід набрав 10 000 очок, то гравці, які в цьому раунді ще не кидали кубики, мають право на фінальний кидок - а раптом їм вдасться набрати завітну суму і перегнати переможця.

## Правила труби, відомі мені

Наводжу саме ті правила, за якими грав я, тому знаю, що вони непогано працюють.
Порівнюючи з іншими варіантами, тут висока ціна помилки і також високі вимоги до гравців.

Послідовність (1,2,3,4,5,6) рівна 2000 очок.

Якщо всі кубики значущі, то гравець не просто має право, а зобов’язаний взяти всі шість кубиків і продовжувати кидати.
За перших три кидки гравець має набрати хоча б 350 очок.
Якщо він цього не зміг зробити, йому пишеться Труба.
За три Труби підряд в гравця анулюються всі набрані очки до цього і він починає рахунок очок з чистого листа.

Поєднання мінімальних 350 і анулювання очок за три Труби підряд змушують гравців бути обережними, тому що навіть після однієї Труби, спокушати свою долю не дуже хочеться.

## Farkle

Майже не відрізняється від базових правил.
Ймовірно саме Farkle є тою грою, звідки базові правила і походять.

Послідовність (1,2,3,4,5,6) дає 1000 очок, комбінація “три пари” дає 500.
За три труби підряд - штраф тисяча очок.

## Інші варіанти правил

Більшість варіантів мало відрізняються між собою, але часто мають якусь цікавинку, тому наведу деякі правила, про які можна домовитися наперед.

Є правила, де для вхід у гру треба набрати певну початкову кількість очок.
Це може бути, наприклад, 500, але є і “жорсткіші” входи - наприклад 1500.

В деяких варіантах комбінація “жоден з шести кубиків не є значимий” вартує 500 очок.
Зізнаюся, я б з таким правилом не грав, бо комбінація “нічого не випало” трапляється не аж так часто і викликає бурю емоцій.

Мабуть одне з найцікавіших додаткових правил  є “ями”.
Деякі наперед визначені проміжки, наприклад від 3000 до 4000 і від 7000 до 8000, називаються “ямами”.
Якщо ви потрапили за свій хід у “яму”, наприклад у вас 3200 очок, то наступним ходом треба з ями вибратися, тобто набрати мінімально 800, щоб потрапити на 4000.
Якщо не вдається набрати таку кількість очок, тоді “труба”.
Я з цим правилом не грав, але якщо його прийняти, то обов’язково треба відмінити анулювання всіх очок за три труби, чи замінити його на штраф, або хоча б відмінити це правило на час перебування в ямі.
Наперед треба домовитися, чи яма включає в себе свої крайні границі, тобто чи маючи 3000 очок, гравець рахується вже в ямі, чи ще ні.

Якщо “яма” - це від 9000 до 10000 очок, то її ще можна назвати “бочкою” - знайомий термін для гравців у картярську гру “тисяча”, хоч з іншою специфікою.

Часто зустрічається варіант для п’ятьох кубиків.
Правила здебільшого аналогічні базовим, але послідовності там дві - 1-5 і 2-6, і обидві вартують, нехай, 1000 очок.

## Свиня

Гра з лише одним кубиком, яку навряд чи можна назвати варіантом “10 000”, але принцип там схожий.

Всі значення крім 1 - значущі і вартують по номіналу, а 1 - це “свиня”.
Так само як і в “Трубі”, гравець має право продовжувати кидати, або лишитися на своїх очках.
Якщо випадає “свиня”, то в очки записується нуль.
Хто першим набере 100 очок - виграв.

Приклади ходів:
Випало 5, гравець продовжує, випало 3, гравець вирішив зупинитися і записує 8.
Випало 4, гравець продовжує, випало 2, гравець продовжує, випало 1, гравець записує 0.

Гра має певний математичний інтерес, тому що правила вкрай прості, а оптимальна стратегія - не очевидна.
