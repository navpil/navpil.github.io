# Мія

Гра типу “вірю-не-вірю”.
Відома під назвами Mia або Meier. 
Для цієї гри достатньо лише два кубики плюс фішки, або сірники, щоб рахувати очки. 
Підходить для великої кількості гравців, оскільки хід переходить досить швидко, але пам’ятаю прекрасну партію, де нас було лише троє, тому багато гравців - це не обов’язково.
Кожному на початку гри роздається певна кількість сірників, наприклад 5. 
Перший гравець розігрується жеребом.
Перший гравець кидає кубики, але так, щоб ніхто, крім нього, не бачив, що випало. 
Для цього використовується стакан для кубиків, хоча в сімейній, чи дружній обстановці можна прикривати кубики руками. 
Гравець оголошує комбінацію, що в нього випала. 
При чому він не зобов’язаний говорити правду. 
Наступний по колу гравець має два варіанти:

 - Повірити, тоді він бере кубики і має викинути вищу комбінацію. 
	Навіть якщо він викине нижчу комбінацію, він зобов’язаний заявити вищу. 
	Раунд продовжується. 
	Попередній гравець не зобов’язаний показувати, що в нього насправді випало. 

 - Не повірити, тоді кубики відкриваються і звіряються з заявленою комбінацією. 
	Якщо заявлена комбінація вища за справжню, тоді заявник відкладає один сірник і наступну торгівлю починає гравець, що сказав “Не вірю”. 
	Якщо ж заявлена комбінація рівна чи менша справжньої, тоді сірник відкладає гравець, що не повірив і торгівлю в наступному раунді розпочинає наступний після нього гравець

Комбінації у цій грі наступні: найвища комбінація 2-1 (називається Мія), потім дублі від 6-6 (найвищий) до 1-1 (найнижчий), далі всі решта комбінацій по логічному спаданню, де вища цифра завжди говориться першою. 
Тобто 5-4 а не 4-5.
Повний перелік комбінацій наступний (від найвищої до найнижчої): 2-1, 6-6, 5-5, 4-4, 3-3, 2-2, 1-1, 6-5, 6-4, 6-3, 6-2, 6-1, 5-4, 5-3, 5-2, 5-1, 4-3, 4-2, 4-1, 3-2, 3-1.

Оскільки немає вищої заявки ніж Мія, є особливе правило, як на неї можна відповідати. 
Логічно, що Мія завершує торгівлю. 
Як і раніше в наступного гравця є два варіанти:
 - Сказати “вірю”. 
	Тоді він відкладає один сірник і починає наступну торгівлю.
 - Сказати “не вірю”. 
	Тоді кубики відкриваються - якщо там все таки Мія, тоді гравець, що не повірив, відкладає два сірники. 
	Якщо там не Мія, то два сірники відкладає гравець, що сказав Мія. 
	Тобто правила аналогічні звичайним з тою відмінністю, що на кону не один, а два сірники.

Наведу приклад торгівлі, грають Андрій, Богдан і Віра.

Андрій кинув кубики і сказав 5-3. 
Богдан вірить і кидає кубики. 
В нього випало 4-2, але оскільки він не має право сказати нижчу заявку ніж 5-3, він заявляє 6-1. 
Віра вірить, кидає кубики і каже 6-2. 
Андрій не вірить. 
Кубики відкриваються, а там дійсно 6-2, Андрій відкладає сірник, наступну торгівлю починає Богдан. 
Якби ж у Віри випало лише 4-1, то сірник би відклала вона, а наступну торгівлю би починав Андрій.

Часто наводять ще одне правило - третя можливість відповіді на заявку - це сказати “Приймаю”, не перекидати кубики, всліпу їх взяти, і заявити ту ж заявку, але тепер вся відповідальність за заявку лежить на ньому. 
Наприклад у попередньому випадку після заявки Віри 6-2, Андрій міг би взяти Вірині кубики не перекидаючи і сказав би Богдану 6-2. 
Тепер якщо Богдан не повірить і там дійсно не буде 6-2, то відкладе сірник Андрій, хоча кубики кидала Віра. 
Ми грали без цього правила, тому не знаю радити його, чи ні. 
Не зовсім ясно, що робити, якщо така заявка пройде по колу. 
Гравець, що викинув високу комбінацію і вона йому повернулася по колу, тепер у невигідній ситуації, бо він зобов’язаний кинути щось вище. 
Хоча з іншого боку, гравці мають більше причин, щоб казати неправдиві заявки. 
А що робити з заявкою Мія взагалі не зрозуміло. 
Окрім цього досить складно передати кубики іншому гравцеві так, щоб бути впевненим у тому, що вони по дорозі не перевернулися. 
Як на мене ця заявка невиправдано ускладнює правила, не приносячи особливих переваг для гри.

Гра Мія досить стара, в неї грали ще вікінги. 
В розкопках у Скандинавії часто зустрічаються кубики поздовжньої форми, де на торцях були значення 1 і 2, відповідно ці значення випадали рідше. 
Можливо це і пояснює, чому 2-1 - це найвища комбінація і чому в одній з реконструкцій правил радять розвернути ряд дублів - тобто 1-1 має бути найвищим дублем, а 6-6 - найнижчим. 
Також цікаво, чи вікінги усвідомлювали, що 1-1 і 2-2 випадають в два рази рідше ніж 2-1. 
Теорії ймовірності тоді ще не було, що випадає рідше чи частіше було неочевидним, може це і пояснює такий специфічний вибір найвищої комбінації. 

Насправді коли мене навчили цієї гри, то найвищою заявкою було саме 1-1, 2-1 була найнижчою можливою комбінацією а дублі були перемішані зі звичайними комбінаціями. 
Тобто 3-3 знаходилося між 3-2 і 4-1.
Таку послідовність було легко запам'ятати, оскільки немає виключень для дублів, чи для 2-1.
Але таких правил я ніде не знайшов, тому вирішив описати більш поширений варіант, тим більше ці відмінності не сильно впливають на хід гри.

Є інші, схожі ігри, де більше кубиків - 3 або 5, відповідно використовуються складніші комбінації.
Але на мою думку, Мія - це і так чудова гра, котрій не потрібні ускладення. 
Але якщо вам цікаво, наведу схожу гру із п'ятьма кубиками.

## Шахрайські кубики спільної руки 

"Шахрайські кубики спільної руки" (Liar’s dice, “Common hand” variant) має таку довгу назву, тому що є ще звичайна гра "Шахрайські кубики", котра більше схожа на Перудо.
Правила "спільної руки" часто наводять як її варіант, але цей варіант більше схожий на Мію. 
В цю гру я особисто не грав, просто наводжу правила для зацікавлених.

Принцип цієї гри такий самий - треба викинути більше комбінацію, при чому можна брехати.
Відмінність тут така, що кубиків - 5, комбінації - покерні і є особливі правила, що стосуються перекидання кубиків.

Як і з багатьма іншими іграми, правила відрізняються від ресурсу до ресурсу, але загальний принцип наступний. 

Гравець кидає п’ять кубиків так, щоб їх бачив лише він. 
Дуже бажано використовувати для цього коробку (далі буде зрозуміло чому). 
Від дивиться на свої кубики і має заявити покерну комбінацію, яка в нього випала, але дозволено як завищити, так і занизити заявку. 
Покерні комбінації наступні (від найвищої до найнижчої):

 - Покер (5 однакових)
 - Каре (4 однакових)
 - Фул хаус (3 + 2 однакових, 6-6-6-2-2 вище за 5-5-5-4-4)
 - Стріт 2,3,4,5,6
 - Стріт 1,2,3,4,5
 - Три однакових
 - Дві пари (5-5-1-1 вище за 4-4-3-3)
 - Одна пара (дві однакових)
 - Найвищий кубик
 
Наступний гравець має два варіанти:

 - Сказати “Не вірю” і тоді кубики звіряються з заявкою, якщо заявка завищена, заявних відкладає жетон, якщо ж заявка не завищена, то жетон відкладає гравець, що “не повірив”.
 - Повірити, взяти кубики в гравця (лишаючи ту комбінацію, що випала - саме для цього потрібна коробка), сказати скільки кубиків він перекидає (має сказати правдиву кількість, але не треба казати які саме), перекинути саме стільки кубиків і заявити вищу заявку, ніж звучала до того.

В деяких джерелах вказано, що ця гра - суто для двох. 
Ймовірно це через те, що можна махлювати з кількістю перекинутих кубиків - сказати одне число, а перекинути інше. 
При двох гравцях це майже неможливо, хіба сподіватися, що суперник дуже неуважний - адже ж він пам'ятає які кубики щойно йому випадали. 
Насправді змахлювати з багатьма гравцями теж нереально, якщо при перекиданні певної кількості кубиків явно показати, скільки їх в руці.
