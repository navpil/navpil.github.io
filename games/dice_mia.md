# Мія

Гра типу “вірю-не-вірю”.
Відома під назвами Мія (Mia) або Мейер (Meier).
В цій грі особливо багато блефу.
Найкраще в неї грати від трьох до п'яти гравців.
Для цієї гри достатньо лише два кубики плюс фішки, або сірники, щоб рахувати очки. 

### Хід гри

Кожному на початку гри роздається певна кількість сірників, наприклад 5. 
Перший гравець розігрується жеребом.
Перший гравець кидає кубики, але так, щоб ніхто, крім нього, не бачив, що випало. 
Для цього використовується стакан для кубиків, хоча в сімейній, чи дружній обстановці можна прикривати кубики руками. 
Гравець оголошує комбінацію, що в нього випала. 
При чому він не зобов’язаний говорити правду. 
Наступний по колу гравець має два варіанти: або повірити, або не повірити.

Якщо гравець "повірив", тоді він бере кубики і має викинути вищу комбінацію. 
При чому навіть якщо він викине нижчу комбінацію, він зобов’язаний заявити вищу. 
Раунд продовжується, тепер слово за наступним гравцем. 
Попередній гравець не зобов’язаний показувати, що в нього насправді випало. 

Якщо гравець "не повірив", тоді кубики відкриваються і звіряються з заявленою комбінацією. 
Якщо заявлена комбінація вища за справжню, тоді заявник відкладає один сірник і наступну торгівлю починає гравець, що сказав “Не вірю”. 
Якщо ж заявлена комбінація рівна чи менша справжньої, тоді сірник відкладає гравець, що не повірив і торгівлю в наступному раунді розпочинає наступний після нього гравець

### Комбінації

Комбінації у цій грі наступні: найвища комбінація 2-1 (називається Мія), потім дублі від 6-6 (найвищий) до 1-1 (найнижчий), далі всі решта комбінацій по логічному спаданню, де вища цифра завжди говориться першою. 
Тобто 5-4 а не 4-5.
Повний перелік комбінацій наступний (від найвищої до найнижчої): 

2-1, 6-6, 5-5, 4-4, 3-3, 2-2, 1-1, 6-5, 6-4, 6-3, 6-2, 6-1, 5-4, 5-3, 5-2, 5-1, 4-3, 4-2, 4-1, 3-2, 3-1.

Оскільки немає вищої заявки ніж Мія, є особливе правило, як на неї можна відповідати. 
Логічно, що Мія завершує торгівлю. 
Як і раніше в наступного гравця є два варіанти: сказати "вірю", або "не вірю".

Якщо гравець не повірив, то кубики, як і в звичайних правилах, відкриваються, але на кону вже два сірники, а не один.
Тобто якщо там таки Мія, тоді гравець, що не повірив, відкладає два сірники.
Якщо ж там не Мія, то два сірники відкладає гравець, що сказав Мія.

Але якщо гравець "повірив", то кубики не відкриваються, але оскільки викинути нічого більшого за Мію неможливо, то гравець просто відкладає один сірник і починає нову торгівлю. 

### Приклад торгівлі

Наведу приклад торгівлі: грають Андрій, Богдан і Віра.

 - Андрій кинув кубики і сказав 5-3. 
 - Богдан вірить і кидає кубики. 
 - В нього випало 4-2, але оскільки він не має право сказати нижчу заявку ніж 5-3, він заявляє 6-1. 
 - Віра вірить, кидає кубики і каже 6-2. 
 - Андрій не вірить. 
 - Кубики відкриваються, а там дійсно 6-2, Андрій відкладає сірник, наступну торгівлю починає Богдан. 
 - Якби ж у Віри випало лише 4-1, то сірник би відклала вона, а наступну торгівлю би починав Андрій.

### Коротко про історію

Гра Мія досить стара, в неї грали ще вікінги. 
В розкопках у Скандинавії часто зустрічаються кубики поздовжньої форми, де на торцях були значення 1 і 2, відповідно ці значення випадали рідше. 
Можливо це і пояснює, чому 2-1 - це найвища комбінація і чому в одній з реконструкцій правил радять розвернути ряд дублів - тобто 1-1 має бути найвищим дублем, а 6-6 - найнижчим. 
Також цікаво, чи вікінги усвідомлювали, що 1-1 і 2-2 випадають в два рази рідше ніж 2-1. 
Теорії ймовірності тоді ще не було, що випадає рідше чи частіше було неочевидним, може це і пояснює такий специфічний вибір найвищої комбінації. 

Насправді коли мене навчили цієї гри, то найвищою заявкою було саме 1-1, 2-1 була найнижчою можливою комбінацією а дублі були перемішані зі звичайними комбінаціями. 
Тобто 3-3 знаходилося між 3-2 і 4-1.
Таку послідовність було легко запам'ятати, оскільки немає виключень для дублів, чи для 2-1.
Але таких правил я ніде не знайшов, тому вирішив описати більш поширений варіант, тим більше ці відмінності не сильно впливають на хід гри.

Є інші, схожі ігри, де більше кубиків - 3 або 5, відповідно використовуються складніші комбінації.
Але на мою думку, Мія - це і так чудова гра, котрій не потрібні ускладення. 
Але якщо вам цікаво, наведу схожу гру із п'ятьма кубиками.

## Французький покер

В цю гру я особисто не грав, просто наводжу правила для зацікавлених.

Принцип цієї гри такий самий, як в Мії - треба викинути більше комбінацію, при чому можна брехати.
Відмінність тут така, що кубиків - 5, комбінації - покерні і є особливі правила, що стосуються перекидання кубиків.
Також в цій грі є відкриті та закриті кубики.
В цю гру також можна грати особливими покерними кубиками, але це зовсім не обов'язково.

Перший гравець кидає п’ять кубиків так, щоб їх бачив лише він. Бажано для цього використовувати спеціальну чашку з підставкою, щоб можна було передавати викинуту комбінацію наступному гравцю.
Він дивиться на свої кубики і має заявити покерну комбінацію, яка в нього випала, але дозволено як завищити, так і занизити заявку.

Покерні комбінації наступні (від найвищої до найнижчої):

 - Покер (5 однакових)
 - Каре (4 однакових)
 - Фул хаус (3 + 2 однакових, 6-6-6-2-2 вище за 5-5-5-4-4)
 - Стріт 2,3,4,5,6
 - Стріт 1,2,3,4,5
 - Три однакових
 - Дві пари (5-5-1-1 вище за 4-4-3-3)
 - Одна пара (дві однакових)
 - Найвищий кубик
 
Комбінацію можна вказувати, як загально (дві пари), так і детально (дві шестірки і дві п'ятірки).
Детальні заявки - вищі за загальні.

Наступний гравець має два варіанти: повірити і кидати вищу комбінацію, або не повіріти.

Якщо гравець не повірив, то так само як в Мії, кубики звіряються з заявкою.
Якщо заявка завищена, заявник відкладає жетон, якщо ж заявка не завищена, то жетон відкладає гравець, що “не повірив”.

Якщо ж гравець повірив, то він бере кубики в гравця, лишаючи ту ж комбінацію, що випала у попередника, дивиться на неї, і робить одне з наступних:

 - лишає довільну кількість (як мінімум один) кубиків взакриту і перекидає решту кубиків у відкриту.
 - лишає довільну кількість кубиків у відкриту і перекидає усі решта кубиків у закриту
 - перекидає усі 5 кубиків взакриту

Гравець за бажання може взагалі не перекидати жодних кубиків.
Далі він має заявити заявку вищу, ніж у нього була до того. 

Джерело:

 - [Опис французького варіанту покера](https://boardgamegeek.com/thread/292596/french-rules)
