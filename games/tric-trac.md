# Трік-трак - король нард

[YouTube: Як грати в Трік-трак - короля нард](https://www.youtube.com/watch?v=_t8kmh4y818)

Трік-трак - це цікава гра, яку можна було б назвати королем нард. 
В трік-траку очки нараховують під час гри. 
Тобто ціллю не є вивести свої фішки з дошки, а ціллю є заробити якомога більше очок. 
При чому до виведення фішок може навіть не дійти.

Трік-трак був поширений в дореволюційній Франції. 
Після революції його популярність різко пішла на спад, адже він занадто сильно асоціювався з монархією. 
Після революції дошки для гри в трік-трак навіть палили на багаттях. 
Але правила збереглися дуже добре. 

В трак-траку порівняно з іншими варіантами нард дуже багато правил. 
Але якщо зрозуміти, яка там система, то всі вони є цілком логічними.
В цю гру варто пограти, в неї є свій шарм, не дарма вона була така популярна.

Спробую подати ці правила так, щоб їх можна було без проблем освоїти, і як я хотів би, щоб їх показали мені. 

Перед тим, як почати вивчати гру трік-трак, спочатку треба освоїти [основну механіку гри в нарди]({% link games/nardi.md %}), зігравши в, наприклад, довгі, або короткі нарди. 

## Основна механіка 

Механіка гри в трік-трак не відрізняється від інших варіантів нард. 
В кожного гравця 15 фішок, грається на дошці на 24 пункти, використовується два кубики.

 - На початку гри всі фішки стоять на першому пункті. 
При чому фішки стоять одна на одній п'ять стовпчиків по три (або три стовпчики по п'ять), тому що треба лишити місце для трьох жетонів, про значення яких я розкажу згодом. 
 - Гравці ходять напроти одне одному. 
 - Фішки в цьому варіанті не збиваються. Але самотня фішка може дати заробити очки супернику. 
 - Дублі, на відміну від інших варіантів нард, граються лише один раз. Тобто якщо випало 6:6, то так і грається - 6 і 6. Зате за дублі можна заробити більше очок. 
 - Також в трік-траку немає такого явища, як марс, або ґеммон. Але є інший спосіб виграти подвійну гру.
 - Для підрахунку очок використовуються жетони, кілочки та прапорець, або їх замінники.

Правила для самотньої фішки в трік-траку особливі. 
З одного боку якщо фішка стоїть на полі одна, то її не можна збити і вона блокує хід так само як в довгих нардах.
З другого боку на самотню фішку можна напасти і заробити за це очки, при чому самотня фішка перешкодою для нападу не є.
Про напад буде згадано згодом.

Загальна схема ходу така:

 - спочатку гравець кидає кубики
 - потім він підраховує очки якщо такі є
 - потім він робить звичайний хід, так як в інших варіантах нард
 - потім штрафні очки пише собі суперник, якщо такі є

## Заробляння очок

Три основні, але не єдині, способи заробити очки - це вивести фішки, напасти на самотню фішку і заповнити чверть.

### Виведення фішок

Почну з виведення фішок, як з найпростішого способу. 
Якщо ви вивели останні фішки з дошки, то ви заробляєте чотири очки. 
Якщо ж останній кидок був дубль, тоді ви заробляєте шість очок. 

Це, до речі, майже універсальна схема очок в трік-траку - звичайний кидок дає чотири очки, а дублі - шість очок. 
Цю схему я називаю шість-чотири.
Є лише пару винятків. 
Також зауважу, що всі очки в трік-траку - парні.

У правилах виведення фішок теж є один виняток - якщо у вас лишилася лише одна фішка на дошці і у вас випав дубль, але для того, щоб вивести фішку треба лише одне значення, то пишеться чотири очки, а не шість. 
Це тому що ви весь дубль не використали.

### Напад

Другий, і основний спосіб заробляти очки - це напасти на фішку. 
Фішки в трік-траку не збиваються, але якщо фішка стоїть на полі самотня, то на неї можна напасти. 
Це чимось схоже на шахи, де королю можна поставити шах, хоч і бити його не можна. 
І в трік-траку за такий напад на фішку, за цей своєрідний "шах", заробляються очки.
Фішка не збивається, але очки пишуться і тільки тоді гравець вже робить свій справжній хід.

Якщо фішка, на котру напали стоїть в одній з домашніх чвертей, їх дві і їх ще в трік-траку називають малими чвертями, то гравець заробляє чотири очки звичним кидком і шість очок, якщо випали дублі.

Якщо напали на фішку у великій чверті, їх теж дві - то гравець заробляє два очки звичним кидком і чотири, якщо випали дублі. 
Зверніть увагу, у великій чверті очки заробляються по іншій схемі, ніж звичній для трік-траку схемі чотири-шість.

Якщо тим самим кидком можна побити різні фішки, то очки пишуться за всі можливі побиття усіма можливими фішками. 
Так можна заробити дуже багато очок.
На кожну фішку можна напасти максимально трьома способами при звичайному кидку і максимально двома - при дублі. 

### Заповнення чверті

Заповнена чверть - це чверть, в котрій усі шість пунктів зайняті хоча б двома власними фішками. 
Чому двома, а не однією?
Тому що дві фішки - захищені і на них вже напасти не можна. 

Заповнювати можна лише три чверті - обидві малі і свою велику. 
Велику чверть суперника заповнити неможливо. 
Чому так - ми поговоримо пізніше.

Так само як і з очками за напад, очки пишуться за всі можливі ходи, що заповнюють чверть (максимум три звичайним кидком і максимум два - дублями).
Але на відміну від нападу, треба вибрати якийсь з цих ходів і таки цю чверть заповнити. 
Якщо цього не зробити - то всі очки за заповнення натомість пишуться супернику, але про штрафи ми згадаємо теж пізніше. 
 
За кожен хід, за який гравець втримав чверть, йому теж пишуться очки. 
Пишуться вже за звичною схемою - 4 при звичному кидку, 6 при дублі.

Із заповненням чверті пов'язане одне обмеження руху - ви не маєте права ставити свої фішки на чверті другої половини поля, поки в суперника є ще потенційна можливість їх заповнити. 

Очки в трік-траку можна заробляти за декілька речей одночасно - наприклад за напад і за утримання чверті.

## Система штрафів

Очки в трік-траку можна заробляти на ході суперника. 
Це можна зробити трьома способами:

 - невикористаний кубик
 - фальш-напад
 - школа, або непомічені очки

### Невикористаний кубик

Перший спосіб - якщо гравець не може повністю використати свій кидок для ходу фішками, то суперник пише 2 очки за кожен невикористане значення. 
Тобто 2 очки, якщо гравець може використати хоча б одне значення і 4, якщо гравець не може походити взагалі.
Увага - це теж виняток зі звичної схеми чотири-шість.
Зауважу, що навіть якщо гравець не може використати кидок для того, щоб походити, він все одно може записати собі очки за напад, чи за втримання чверті. 

### Фальш-напад

Другий спосіб - це фальш-напад. 
Відбувається він тоді, коли гравець міг би напасти на фішку своїм ходом, якби по дорозі не було жодної перешкоди. 
Але оскільки перешкода є - то це називається фальш-напад. 
При чому перешкодою вважається дві фішки на пункті, одна фішка на пункті перешкодою не є. 

Наприклад гравцеві випало 4:4, він міг би напасти на чужу фішку на восьмому пункті, якби четвертий пункт був пустий, або на ньому була лише одна фішка суперника.
Але на четвертому пункті стоїть дві фішки суперника, відповідно напад не рахується і суперник пише собі очки за фальш-напад.

Очки за кожен фальш-напад пише собі суперник по звичній вже схемі шість-чотири у малій чверті, або чотири-два, якщо фальш-напад відбувся у великій чверті. 
Очки за фальш-напад можна писати лише за ту фішку, на яку гравець не може напасти жодним іншим чином.

### Школа

Третій спосіб називається "школа". 
Якщо гравець не помітив очок, які б він міг заробити і вже походив, то суперник вказує йому на помилку, це ще називається "відправити до школи" і пише ці очки собі. 

Очки за школу можна собі писати лише на чужому ході. 
Тобто якщо ваш суперник не помітив очок, які б він міг собі записати на чужому, тобто вашому, ході, то ці очки пропадають і нікому не пишуться.

## Прихисток

Дванадцяте поле в кожного гравця - це особливе поле, яке називається "прихисток". 
Воно має стратегічне значення, тому що з нього прострілюється уся половина поля суперника. 
І з ним пов'язані певні правила та обмеження. 

На своєму прихистку не може стояти одна своя фішка. 
Це означає, що заповнити його можна лише ходом двома фішками. 
І знімати дві останні фішки з нього теж треба разом.  
Нападати ж на чужі фішки з прихистку можна, навіть якщо там є лише дві фішки, адже напад - це не хід.

На чужий прихисток свої фішки ставити не можна. 
Це і є та причина, чому ви не можете заповнити цю чверть своїми фішками. 
При чому проходити, а також нападати крізь це поле, якщо воно пусте, ви можете.

Якщо обидва прихистки ще не заповнені, ви можете заповнити свій прихисток, походивши двома фішками на прихисток суперника.
Ці фішки ніби провалюються на ваш власний прихисток. 
Але якщо ви можете заповнити свій прихисток звичним ходом, то треба надавати перевагу звичному способу. 
Очки за таке заповнення не пишуться.

Якщо свій прихисток заповнений, а прихисток суперника - ні, то за можливість заповнити прихисток суперника пишуться очки. 
За можливість заповнення прихистку суперника пишуться очки по звичній схемі шість-чотири. 
Очки пишуться, але цей хід не робиться. 
Увага! - якщо в заповненні прихистку суперника використовуються фішки з власного прихистку, то це не мають права бути дві останні фішки. 
Адже на відміну від нападу - це мав би бути легальний хід.

Отже, підсумовуємо:

- на своєму прихистку не може стояти одна своя фішка
- на чужому прихистку своя фішка не може стояти взагалі
- якщо обидва прихистки не заповнені, можна заповнити свій, походивши на прихисток суперника
- якщо свій прихисток заповнений, то за можливість заповнити пустий прихисток суперника пишуться очки

## Лік очок

Гра ведеться до 12 ґеймів по 12 очок кожен. 
Очки рахуються трьома жетонами - кожному гравцю по одному і один додатковий. 
Для рахунку ґеймів в кожного гравця в дошці біля основ трикутничків були просверлені 12 отворів, в які вставлявся кілочок і він переставлявся по ходу гри. 
Тому ґейми ще називалися trou - "отворами". 
Ще був додатковий прапорець для рахунку подвійного програшу і додаткові отвори збоку дошки для них.

Є ще таке поняття, як "партія".
Партія - це частина гри, яка починається новою розстановкою фішок на стартових полях.
Гра може тривати декілька партій.
Партія закінчується або за бажанням гравця при виграші ґейму, або при виведенні фішок з дошки.

Зараз про все це детальніше.

Коли гравець заробляє очки, він пересуває свій жетон на відповідну кількість полів.
Жетон в крайньому положенні біля ребра дошки в малій чверті - позначає нуль очок.
Між вершиною другого і третього трикутничка - два очки.
Між вершиною четвертого і п'ятого трикутничка - чотири очки.
В крайньому положенні біля бару у малій чверті - шість очок.
В крайньому положенні біля бару у великій чверті - вісім очок.
В крайньому положенні біля ребра дошки у великів чверті - десять очок.
Передбачається, що у велику чверть гравці кидають кубики, тому місця біля трикутничків жетоном не займаються. 

Якщо гравець заробив 12 очок, то він збиває жетон суперника до нуля, свій переставляє на очки, які були зароблені понад 12 і пересовує свій кілочок на один отвір вперед.
Тепер гравець має право обрати два варіанти - або продовжити партію, або розпочати нову партію. 
Якщо партія продовжується, то суперник пише собі усі штрафні очки, якщо такі є і продовжує гру.
Якщо партія розпочинається заново, то гравець ставить свій жетон на нульову позицію, штрафні очки супернику не пишуться, всі фішки розставляються на перший пункт і наступний хід лишається за гравцем.
Тобто якщо вам здається, що у вас виграшна ситуація, є зміст партію продовжувати. В іншому випадку є зміст розпочати партію заново.

Для чого ж використовується третій жетон? 
В трік-траку є аналог "сухої гри". 
Якщо гравець заробив 12 очок у ґеймі поспіль, то йому рахується не один ґейм, а два. 
Для того, щоб визначити, чи гравець заробив очки поспіль використовується третій жетон.
Якщо жетон гравця позначає якісь очки, а жетон суперника - ні, то очевидно, що гравець може ще заробити сухий ґейм.
Але якщо суперник заробив якісь очки, то він пересуває одночасно два жетони, показуючи, що тепер можливість заробити сухий ґейм за ним.
Якщо ж гравець знову заробить декілька очок, то третій жетон збивається до нуля, оскільки ніхто не може заробити зараз подвійний ґейм.

Якщо гравець заробив так багато очок, що в наступний ґейм їх перетекло більше ніж 12, то це рахується як додатковий "сухий ґейм", і гравець переставляє свій кілочок на ще 2 отвори за кожних 12 очок.

Коли гравець переставив свій кілочок в останній отвір - він переміг.

Заради повноти ще розкажу про прапорець, хоча в дружній грі можна без нього обійтися. 
Додатковий прапорець використовувався для тої ж самої цілі, як і третій жетон, тільки цього разу для рахунку не очок, а ґеймів. 
Якщо гравець виграв 12 ґеймів підряд, то він вигравав подвійну ставку - це аналог марсу з довгих нард. 
Прапорець ставився тому гравцеві, який ще міг зіграти 12 ґеймів підряд. 
Якщо вже ніхто не міг заробити 12 ґеймів підряд, прапорець знімався з дошки.

Спеціально для математиків зауважу - технічно треба виграти не 12 ґеймів, а 11. 
Кілочок на початку гри вже стоїть в першому отворі і його треба довести до дванадцятого отвору, що дає 11 виграних ґеймів, а не 12. 

## Рідкісні способи отримання очок

Є ще декілька способів отримання очок. 
Вони рідко зустрічаються, але я мушу їх згадати для повноти, адже вони є в офіційних правилах. 
Але насправді для початку можете їх ігнорувати.

Всі способи трапляються лише на початку партії. 

Перший з них називається "шість дам". 
Якщо третім ходом ви маєте по одній фішці на полях від 2 до 7, ви пишете собі 4 очки. 
Заробити шість дам дублем - неможливо.

Якщо ви вивели на дошку лише дві свої фішки і своїм ходом могли б завести їх обидві на два прихистки - то пишуться очки по схемі шість-чотири.
Але якщо при цьому прихисток суперника вже заповнений, то очки пишуться супернику.
Звісно, що цей хід не робиться.
За нього пишуться очки і гравець обирає інший справжній хід.

Якщо ви вивели на дошку дві фішки, вони обидві стоять на прихистку, вам випадає 1, то ви пишете 4 очки. 
Якщо в цій же ситуації випадає дубль-один, то ви пишете собі 6 очок.
В обидвох ситуаціях очки собі пише суперник, якщо його прихисток вже був заповнений.
