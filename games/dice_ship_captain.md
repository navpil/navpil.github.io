# Корабель, капітан і команда

Гра, наближена до азартних, оскільки від вміння гравця залежить досить мало.
Англійською назва звучить Ship, Captain and Crew. 
Тим не менше в неї цікава піратська тема і вона може зацікавити малих дітей. 
Правила різняться, але суть гри полягає в тому, щоб викинути комбінацію 6-5-4, де 6 - це корабель, 5 - це капітан а 4 - це команда, решта кубиків грають роль “вантажу” і саме “вантаж” і є вирішальний у підрахунку очок.

Грається п’ятьма кубиками, в кожного гравця є три кидки, які він може використовувати на власний розсуд. 
Спочатку треба викинути 6, потім 5, а потім 4 саме у такій послідовності. 
Тобто якщо кидком випало 6,4,3,3,2, то 4 відкласти не можна, оскільки ще не випала п’ятірка. 
Якщо ж за один кидок випало 6,5 і 4, то можна відкласти всі три кубики. 
Якщо знайшовся корабель, капітан і команда (6-5-4) і ще лишилися кидки, то можна перекидати кубики вантажу, сподіваючись набрати більше очок. 
Якщо команда за три кидки набрана не була, то корабель не відпливає і пишеться нуль очок.

Зазвичай з правил не ясно, чи можна лишати вантаж, якщо ще не набрана команда, чи треба перекидати всі кубики, але ми грали, що доки не набрана команда, перекидаються геть усі кубики. 
Таким чином гра спрощується, а оскільки я грав в цю гру з малим сином, то спрощена гра - це те, що мені було треба. 
Для дорослих людей все таки раджу надати можливість лишати вантаж ще до набору команди - це урізноманітнить гру. 
Звичайно, вантаж не може містити, наприклад, п’ятірку, якщо ще не був відкладений корабель - тобто шістка.

Насправді ми грали у видозмінену гру “Капітан, боцман, штурман”, яка відрізняється лише способом підрахунку очок і використаними кубиками. 
В нас були покерні кубики, де на гранях намальовані 9, 10, Валет, Дама, Король і Туз. 
Оскільки Король, Дама і Валет - це картинки, то їх логічно було згрупувати у капітанський склад і вони стали Капітаном, Боцманом і Штурманом відповідно. 
9, 10 і Туз рахувалися за 9, 10 і 1 очко відповідно. 
Оскільки у вантажі теж можуть бути Вальти, Дами і Королі (наприклад при комбінації “Король-Дама-Валет” і вантаж “Король-Дама”), то їм я надав числові значення 4, 5 і 6 відповідно. 
Більш звичні значення 2,3 і 4, присутні у картярських іграх “21”, Тисяча чи Деберц, були б занадто малими, якщо порівнювати з 9 і 10.

# Опівночі (або 1-4-24)

Це варіант гри “Корабель, капітан і команда”, де трохи більше маневру для вибору стратегії.
Відома під іменами Midnight, Bilge dice.

Грається шістьма кубиками. 
Після кожного кидка гравець має відкласти хоча б один кубик, що означає, що максимальна кількість кидків - 6. 
Гравець має право відкладати кубики із будь яким значенням, ніяких обмежень нема. 
Після того, як гравець відклав усі кубики, рахуються очки. 
Для того, щоб порахувалися хоча б якісь очки, мають бути присутні “кваліфікаційні” кубики 1 і 4. 
Якщо їх нема - пишеться нуль очок. 
Якщо вони є, то рахується сума всіх решта кубиків - максимальна кількість очок таким чином - 24, при значеннях 1-4-6-6-6-6. 
Звідси і назва гри “1-4-24”. 
Друга назва “Опівночі” натягає на те, що 24 - це кількість годин опівночі.

## Багатотурові правила

Обивді вищенаведені ігри є однотуровими.
Тобто переможець визначається для кожного кола.
Комусь це може заважати, оскільки немає довготривалої зацікавленості.
Для переведення цих ігор у багатотурові, можна використати декілька підходів:

 - Грати до певної кількості очок, наприклад до 100, чи до 250
 - Грати до певної кількості перемог.
   У випадку нічиї можна або переграти між переможцями, або переграти раунд між всіма.
 - Грати фішками - кожен має п'ять фішок, перед кожним раундом гравці кладуть по одній фішці в центр столу.
   Хто переміг - забирає все.
 - Грати певну кількість раундів - наприклад 10, хто набрав більше очок - переміг.
 - І, хоча я це не схвалюю, можна грати на гроші - тоді зацікавленість не втрачаєтсья і найімовірніше "Корабель, кабітан і команда" так спочатку і гралася.
 
Які б правила не були обрані для довготривалої гри, треба мати на увазі, що останній гравець в раунді завжди має перевагу, тому право першого ходу має передаватися по колу.
