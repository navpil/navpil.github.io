# Чому я взявся за ґупай

Існує китайське доміно. І відрізняється воно від європейського і виглядом, і складом, і правилами, і культурою. Загалом - всім. Китайське доміно, або ґупай (骨牌), в перекладі - костяні таблички - це давня гра, її свого часу завезли в Європу, де вона змінилася і дала початок нашому звичному європейському доміно. В Кореї вона називалася ґольпе (골패). На відміну від європейського доміно, ґупай має в собі значно більше символізму. Можна сказати, що мало не кожна плитка має свою особистість. І це - не якась містика, а властивості самої колоди ґупай, яка по своїй природі є асиметричною. 

Колода китайського доміно ![](/docs/assets/images/gupai/gupai-deck.jpg?w=554)  
Самі ігри значно різноманітніші ніж європейські доміно. І в цих іграх плитки доміно поєднуютсья в різні комбінації, що надає колоді ґупай більшої глибини. Європейське доміно порівняно з китайським - дуже раціональне і логічне. Китайське - більш ірраціональне і, якщо можна так сказати, мистецьке. Спочатку ґупай складно зрозуміти, але щойно з’являється звичка, можна побачити всю її красу. Ці слова можуть прозвучати дивно людині, котра знайома лише з європейським доміно. Можливо далека аналогія карт для покеру і карт таро може пояснити мою думку. Карти для покеру - це як європейське доміно. А карти таро - як китайське. До речі китайське доміно дійсно використовувалося для гадання. Але тут я в основному зосереджусь на звичайних іграх. Деякі з них ніякого символізму не вимагають, хоча, хоч-не-хоч, асиметрія колоди завжди дає про себе знати. 

На жаль, на батьківщині китайське доміно значно втратило позиції. В Китаї його потіснив візуально симпатичніший Маджонг (麻将), а в Кореї - квіткові карти Хвату (화투). На відміну від Маджонгу та Хвату, ґупай більш універсальне і дає можливість грати більшу кількість ігор. Але, з другого боку, воно не настільки візуально зрозуміле та яскраве і вимагає певної звички. І культура ґупай почала вимирати. 

Маджонг і Хвату, що витісняють ґупай ![](/docs/assets/images/gupai/hwatu-1.jpg?w=728)  
Повністю китайське доміно не зникло. Зараз в обмежену кількість ігор грає старше покоління китайців. А найпоширенішою грою стало азартне ПайҐоу, в яке грають в казино. Саме завдяки існуванню ПайҐоу я зміг придбати колоду китайського доміно. Але проблема вимирання культури ґупай лишається. Молодь не цікавиться правилами ігор, що досі грають старші китайці. Що ж до ПайҐоу, то в материковому Китаї казино заборонене, а для європейців гра ПайҐоу занадто складна, щоб в ній розбиратися. Позиції ґупай будуть і надалі послаблюватися. 

Мене ж ґупай достатньо заінтригувало, щоб я розібрався в ньому глибше. Існує одна стара американська книга, котра описує декілька ігор в китайське доміно, які ледве згадуються в сучасних китайських джерелах. А в китайських джерелах є описи ігор, про котрі практично не відомо в англомовному інтернеті. Я поєднав інформацію з різноманітних джерел. На жаль, що там, що там, правила описані не завжди якісно і відтворити гру складно. 

Для того, щоб відтворити правила деяких ігор, я написав комп’ютерний симулятор ґупай і перевіряв спірні моменти. Він у відкритому доступі тут: [https://github.com/navpil/gupai](https://github.com/navpil/gupai) (це - не комп’ютерна гра, це просто робочий код, який дозволяє експериментувати з правилами). При розробці цього симулятора я обшукав всі можливі ресурси, перекладав тексти з корейської та китайської, дивився відео, де старші люди грають в доміно, іноді розглядав відео по кадрах. В процесі я зміг систематизувати знання про китайське доміно а також знайшов і перевірив правила майже всіх ігор в ґупай, які можна знайти у відкритому, а іноді і в закритому, доступі. Досі є моменти, котрі я не розумію, я вказуватиму де. 



---  

[Home](/wpua/gupai/index.html)
