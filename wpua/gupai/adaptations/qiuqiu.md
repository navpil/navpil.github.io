# Кіукіу

В оригіналі KiuKiu або QiuQiu. Індонезійська гра, що дуже нагадує пайґоу, але грається західним набором доміно. Якщо перекласти назву - то це "Дев'ять-дев'ять" - найкраще значення, що можна досягти (без спеціальних комбінацій). 

Грає від 2 до 6 гравців. Спочатку кожен гравець отримує 3 плитки. Далі починається торгівля в стилі покеру. Кожен гравець на початку ставить якусь мінімально домовлену ставку. Потім кожен гравець по колу може: 

 - Лишитися (check) - не піднімати, але і не вибувати (заявка можлива лише на початку торгівлі, коли ще ніхто не піднімав)
 - Підняти (raise) - підняти ставки, наступні гравці тепер мають зрівняти, підняти, або скласти
 - Зрівняти (call) - докласти фішки, щоб зрівняти ставку
 - Скласти (fold) - вибути з торгівлі і відмовитися від можливого виграшу

Торгівля закінчується, коли ставки зрівняні, або всі крім одного вибули. Якщо лишився один гравець, то він забирає всі ставки. Якщо ж лишилося двоє чи більше, кожному здається ще одна плитка (тепер їх на руках 4) і знову починається торгівля за тим самим принципом. 

Якщо в кінці другого кола торгівлі лишилося двоє і більше людей, то гравці формують зі своїх плиток дві пари, так само як і в пайґоу, одна - нижча, друга - вища. Спочатку порівнюють вищі пари. Якщо якась пара перемогла, то цей гравець забирає всі ставки. Якщо ж ні, тоді порівнюють нижчі пари - в кого ця комбінація краща - той і переміг. Якщо і тут нічия, тоді ставки діляться між переможцями порівну. 

Пари формуються по принципу остачі ділення на десять. Наприклад [5:5][6:4] вартує нуль очок, а от [2:2][2:3] вартує дев'ять. 

Але існують ще спеціальні комбінації з чотирьох плиток, які перемагають всі звичайні руки з двох пар. Від найбільшої до найменшої це: 

 - Шість богів (enam dewa) - чотири плитки, кожна з котрих вартує шість очок, тобто [6:0][5:1][4:2][3:3]
 - Чотири будь-яких дублі (empat balak)
 - Велике (murni besar) - сума очок на плитках рівна 39, або більше
 - Мале (murni kecil) - сума очок на плитках рівна 9, або менше 

Приклади чотирьох особливих комбінацій, та звичайних комбінацій на фото. Зліва - чотири особливих комбінації, справа - звичайні комбінації вартістю 9-9 (найкраща звичайна комбінація), 4-4 та 7-0. 

![](/docs/assets/images/gupai/qiuqiu-combinations.jpg?w=521)  

Відмінності від пайґоу: 

 - Всі пари рахуються по діленню на десять, жодних спеціальних пар нема
 - Натомість є особливі чотириплиткові комбінації, відсутні в пайґоу
 - Якщо вища пара перемогла, то значення на нижчій парі не грає жодної ролі. Наприклад рука [3:3][2:1] + [4:4][1:1] (9-0) в кіукіу перемагає руку [3:2][1:1] + [4:3][5:3] (7-5), оскільки вища пара - краща в першій руці. В пайґоу це би була нічия
 - Додано два раунди покерної торгівлі

## Джерела і де пограти 

Гра кіукіу достатньо відома, щоб її можна було знайти пограти онлайн, або на смартфоні. Треба просто шукати QiuQiu. 

Джерело, з якого я перекладав правила - це [сторінка на pagat.com](https://www.pagat.com/domino/partition/qiuqiu.html) 

Також є [сторінка на вікіпедії](https://en.wikipedia.org/wiki/Kiu_kiu) . 

---  

[Home](/wpua/gupai/index.html)
