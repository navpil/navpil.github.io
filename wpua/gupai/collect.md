# Збиралки

В збиралках гравець має зібрати на руках комбінації і якщо його рука зібрала всі комбінації, він їх викладає на стіл і виграє. Іноді комбінації можна викласти ще під час гри, іноді лише під кінець. 

Зазвичай в цих іграх дуже схожа динаміка гри - гравець або бере останню відкладену плитку, або закриту з колоди, а одну плитку з руки скидає. Схожий принцип мають західні картярські ігри Канаста, або Раммі. Маджонг, той котрий власне і витіснив китайське доміно, теж належить до ігор-збиралок. 

Часто на початку гри перший гравець отримує на одну плитку більше, ніж всі решта. Насправді технічно не важливо, чи гравець отримує п’ять і одну добирає, чи зразу отримує шість, але є така традиція. 

Хоча ігри-збиралки схожі за динамікою, але кожна з них використовує свої комбінації. [Варварські Плитки](/wpua/gupai/collect/hohpai.html) - корейська гра, що використовує більшість комбінацій класичних триплетів, додаючи ще свої варіанти. 

[Парування](/wpua/gupai/collect/jjakmat.html) - ще одна корейська гра, в котрій треба збирати цивільні та військові пари. 

[Тягни Десятки](/wpua/gupai/collect/kapshap.html) - китайська гра, в котрій плитки паруються за принципом однаковості, або, щоб сума їх очок була круглим числом. 

А [Малий Маджонг](/wpua/gupai/collect/smallmahjong.html) взагалі використовує свій унікальний спосіб поєднання плиток. 

Всі ігри, окрім Малого Маджонгу були описані Куліном. Я також знайшов сучасний варіант Варварських Плиток під назвою Ток. Як я вже згадував, у більшості ігор-збиралок гравець має право взяти останню відкладену плитку. На диво у всіх іграх-збиралках умови для цього різні. Всі вони відрізняються по трьох параметрах: 

 1Яку плитку можна взяти (лише останню, чи будь яку)
 2Хто може взяти плитку (лише наступний гравець, чи будь який)
 3Чи є обов’язковим створення комбінації

В Паруванні останню відкладену плитку може взяти лише наступний гравець за умови створення комбінації. В Тягни Десятки - гравець може взяти будь-яку відкладену до цього плитку без жодних умов. Варварські плитки взагалі не дають таку можливість, але з цим пов’язана одна проблема, котру я згадаю у відповідному розділі. Ток - сучасний варіант Варварських плиток - дозволяє взяти останню відкладену плитку лише наступному гравцеві без жодних умов. Що ж стосується Малого Маджонгу - то там останню відкладену плитку має право взяти будь який гравець за умови створення комбінації. 

Насправді, трохи дивно, що набір правил настільки різноманітний. І в мене є великі сумніви щодо точності опису усіх трьох ігор описаних Куліном, тобто Парування, Тягни Десятки та Варварські плитки. Тому є дуже ймовірно, що зазвичай грали за одним з двох правил: 

 1Останню плитку бере будь який гравець за умови створення комбінації (так зараз грають у сучасний Маджонг, зі згаданих ігор так грають в Малий Маджонг) 
 2Останню плитку бере лише наступний гравець без вимоги створення комбінації (так зараз грають в сучасні європейські картярські ігри, типу Раммі або Канасти, із згаданих ігор так грається Ток)

Я підозрюю, що Парування, Тягни Десятки та Варварські Плитки грали за одним із згаданих вище правил. 

---  

[Home](/wpua/gupai/index.html)
