# Гра Дзен

В китайському оригіналі - 參禪. В цієї гри є декілька варіантів. Той, котрий описується першим також називається “Кміти́ десять груп” (相十副). 

Гра для одного одним стандартним набором китайського доміно. Доміно випадковим чином розкладається на десять груп по три і однією групою по дві. Потім всі доміно перевертаються. Зазвичай пара знаходиться посередині, а триплети її оточують. 

![](/docs/assets/images/gupai/zen.jpg?w=500)
_Приклад здачі_

Правила гри прості - кожним ходом гравець може обрати дві групи і поміняти між ними одну, або дві плитки. Заміна двох плиток не потрібна для триплетів, але може використовуватися для заміни пари посередині. 

Після такої заміни обидві групи мають належати до одного з типів триплету, якщо це група з трьох плиток, або бути правильною парою (військовою, цивільною, чи найвищою), якщо це група з двох. 

До прикладу між двома групами [1:1][2:2][6:6] [4:4][5:5][3:3] можна перемістити [6:6] і [3:3] і таким чином отримати великого і малого дракона. Але перемістити ці дві плитки між наступними двома групами вже не можна: [1:1][2:2][6:6] [4:1][5:5][3:3], тому що хоча [1:1][2:2][3:3] - це правильний триплет, але [4:1][5:5][6:6] - не правильний, тому такий хід заборонений.  Переміщати плитки між вже існуючими триплетами можна, якщо обидва триплети після цього лишаться правильними. 

З одного боку правила доволі прості. З другого боку - дуже складно грати в цю гру, особливо, якщо ще не звик бачити всі ці правильні триплети. Можливо, для початку, варто зіграти в гру “ [Пройди п’ять рівнів](/wpua/gupai/solitaire/guowuguan.html) ”, щоб звикнути до того, які можуть бути триплети. Спробувати ж зіграти в “Дзен” можна тут: 

[http://www.onlinedominogames.com/xiang-shi-fu](http://www.onlinedominogames.com/xiang-shi-fu) 

## Варіанти 

Є декілька варіантів цієї гри. 

“Кміти́ вісім груп” - розкласти плитки на вісім груп по три і чотири групи по дві. В кінці гри всі чотири пари мають належати або до військових, або до чотирьох найвищих цивільних пар (тобто Небеса, Земля, Людина і Гармонія). 

![](/docs/assets/images/gupai/zen-8.jpg?w=493)
_Варіант на вісім триплетів_

Шанхайський варіант - забрати з колоди дві плитки: [4:2] і [6:4]. Після цього розкласти десять груп по три плитки. В кінці гри не лише всі плитки мають бути правильними триплетами, але вони мають бути конкретних типів - чотири Повних Дракони, два Малих Дракони, два Великих Дракони, один Золотий Злиток (金元宝) і один Срібний Злиток (银元宝). Золотий і Срібний злитки - це два особливих варіанти П’яти очок. Золотий Злиток це дві [6:1] плюс одна [6:3], а Срібний Злиток - це дві [5:1] і одна [5:3]. 

В оригінальному варіанті на десять триплетів і одну пару теж можна придумати додаткові обмеження. Наприклад пропонуються такі варіанти гри: 

П’ять драконів борються за трон (五龙争位) - в кінцевому результаті в центрі має бути пара [2:2][2:2], а її оточувати мають п’ять Повних Дракони і п’ять П’ять Синів. 

![](/docs/assets/images/gupai/zen-dragons.jpg?w=479)
_Приклад зіграної гри "Дракони борються за трон"_

Генерали у взаємній гармонії (将相和) - в центрі має бути пара Гармонія ([3:1][3:1]), всі решта триплетів окрім того, що мають бути правильними, кожна має мати дві ідентичні плитки. Тобто іншими словами, в кожній групі має бути дві однакові цивільні і одна військова плитка. 

## Проблема мертвих груп і її рішення 

Є деякі групи по три плитки, котрі як не крути, неможливо перетворити в класичний триплет. Конкретно це [1:4][2:4][3:3], [1:4][2:4][4:5], [1:5][2:5][3:3], [1:5][2:5][4:4] та [2:3][2:4][3:4]. Якщо така група попадається в розкладці, то пасьянс не складеться. Є різні рішення цієї проблеми, наприклад запам’ятати ці групи і перездати собі плитки, якщо така група попалася. 

Найрадикальнішим рішенням є заміна комбінації Два-Три-Лети на комбінацію Змішаного Дракона (雜龍), котра складається з одної двійки, двох трійок, двох четвірок та одної п’ятірки (233445),  наприклад [3:3][5:4][4:2]. Такий дракон знаходиться рівно посередині між драконами Великим та Малим. Два-Три-Лети, хоч і є історичною комбінацією, є найменш зрозумілою зі всіх класичних, тому її заміна на Змішаного Дракона виглядає цілком логічною. Окрім того, саме такі правила описані в китайській Вікіпедії. 

Я свого часу написав симулятор, котрий розв’язував будь які задані розклади гри Дзен (зі Змішаним Драконом замість Два-Три-Лети). Скільки я його не запускав, не було такого, що він не міг розв’язати розклад. Тобто є ймовірність, що насправді будь який розклад можна скласти, навіть якщо це здається складним. 

Від себе додам, що ця гра - “Дзен” - стала тим поштовхом, що змусив мене дослідити китайське доміно глибше, адже, як це не дивно, про цю гру нічого не було відомо в англомовному інтернеті. Я переклав правила, переписувався з китайцем паном Мін Фансіном (闵凡信) і тепер, на щастя, не тільки правила цієї гри є доступні на англомовному (а зараз і україномовному) сайті, але також була написана вільно доступна комп’ютерна гра, що я вже її згадував. Мені приємно, що в цьому є і моя заслуга. 

## Джерела 

Правила англійською на [pagat.com](https://www.pagat.com/domino/solitaire/xiangshifu.html) 

Правила китайською на [вікіпедії](https://zh.wikipedia.org/wiki/%E5%8F%83%E7%A6%AA_(%E9%AA%A8%E7%89%8C)) 

Зіграти гру можна на [onlinedominogames.com](http://www.onlinedominogames.com/xiang-shi-fu) 

---  

[Home](/wpua/gupai/index.html)
