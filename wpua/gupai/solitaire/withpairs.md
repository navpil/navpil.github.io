# Пасьянси з парами

Пасьянси з [парами](/wpua/gupai/hierarchy.html) зовсім не такі цікаві, як пасьянси з триплетами і зазвичай є просто грою на удачу. Дві такі гри описує Кулін, ще про дві я дізнався з китайських блогер-платформ. 

Перша з описаних Куліном - Відкрий Паґоду. Доміно розкладаються як показано на фотографії. Якщо між відкритими доміно є пара, то вона забирається з дошки. Щойно в плитки є дві вільні суміжні сторони, її можна перевернути. Якщо всі плитки були позбирані в пари, гравець перемагає. 

Відкрий паґоду ![](/docs/assets/images/gupai/open-the-pagoda.jpg?w=390)  
Друга - це Черепаха. Плитки розкладаються як на малюнку. Цікаво, що в описі Куліна на малюнку зображено лише 24 плитки, тобто він або помилився з малюнком, або з описом. Можливо в цю гру грали таким самим набором, як і в Бій Биків, при чому окрім цивільних пар, була ще одна Бичача Пара (тобто [6:3][6:2]). Кулін не описує за яким принципом перевертаються решта доміно, але підхід точно має бути дуже схожим до Відкрий Паґоду. 

Черепашка ![](/docs/assets/images/gupai/turtle.jpg?w=677)  
Ще одним варіантом є гра Два Ряди - доміно викладаються в два ряди по шістнадцять плиток, один над одним. Якщо вертикально суміжні плитки утворюють пару, вони забираються, решта плиток зсуваються на їхнє місце. Після того, як всі пари були забрані, верхній ряд зміщується на одну плитку вліво, крайня ліва плитка з верхнього ряду “падає” в нижній ряд, а крайня права плитка з нижнього ряду піднімається в верхній, після чого нижній ряд зміщується на одну плитку вправо. Таким чином плитки рухаються проти годинникової стрілки. Якщо гравцеві вдалося спарувати всі плитки - він переміг. 

Ще одним пасьянсом є Гра в Пари. Треба розкласти всі плитки цятками донизу, і перевертати дві довільні плитки - якщо плитки утворюють пару, вони забираються, якщо ні, то знову кладуться на місце цятками вниз. В цю гру можна навіть грати декільком людям - ця гра тренує пам’ять. 

## Джерела 

Опис англійською Куліним ["Відкрий паґоду"](https://healthy.uwaterloo.ca/museum/Archives/Culin/Dice1893/hoitap.html) 

Опис англійською Куліним [Черепашка](https://healthy.uwaterloo.ca/museum/Archives/Culin/Dice1893/ryonghpai.htm) 

Опис англійською [Черепашки на pagat.com](https://www.pagat.com/domino/solitaire/cosmic_turtle.html) (трохи інші правила) 

---  

[Home](/wpua/gupai/index.html)
