# Талін

Талін (打零, "грати в нулі") - як на мене найсимпатичніша гра зі всіх азартних. Це також єдина гра з азартних, де казино, або банкір, не бере участі в розрахунках. 

## Правила 

Грають набором в 32 плитки. Банкір бере дві плитки і викладає їх цятками догори на стіл - це плитки столу. Можна обійтися і без банкіра, тоді просто ці дві плитки викладає на стіл один з гравців. Кожен гравець отримує по шість плиток. Максимальна кількість гравців - п'ять, в такому випадку жодна плитка при роздачі не лишається. 

Дві плитки столу визначають гру. Остача від ділення на десять задає очки. При розрахунку очок столу плитки [4:2] та [2:1] рахуються по номіналу - тобто 6 і 3 очок відповідно. Якщо червоних цяток на столі чотири і більше, гра вважається "червоною" в іншому випадку "чорною". Ми вперше зустрілися з грою, де колір цяток має значення. 

Гравці розділяють свої доміно на три частини - одна плитка, дві плитки і три плитки, намагаючись зробити так, щоб в кожній групі була така ж сама кількість очок, як і на столі. На відміну від розрахунку столу, плитки [4:2] та [2:1] - джокери. Гравці можуть самостійно вирішувати, як їх рахувати  - 3 чи 6. Ставки в цій грі фіксовані - на одну плитку - три фішки, на дві плитки - сім фішок, на три плитки - п'ятнадцять. 

Після того, як всі гравці розділили свої доміно на три частини, всі плитки розкриваються і визначається переможець. 

Спочатку визначають, чи є гравець, в котрого всі три групи відповідають значенню двох плиток столу. Такий гравець є абсолютним переможцем і він забирає всі ставки. 

Якщо таких гравців більше ніж один, тоді кожен з них рахує кількість цяток кольору гри. Тобто рахує червоні цятки при "червоній" грі і чорних при "чорній". В кого цяток відповідного кольору більше - той і переміг. 

Якщо абсолютного переможця нема, тоді шукають переможця в кожній групі. Якщо в групі декілька переможців, то знову береться до уваги розрахунок цяток кольору столу. 

На жаль правила мовчать про те, що робити, якщо навіть після підрахунку кольорових цяток є декілька претендентів на перемогу. На мою думку найпростішим варіантом є - якщо нічия між абсолютними переможцями, то вважається що абсолютного переможця нема і треба шукати переможця в кожній групі. Якщо в якійсь групі неможливо визначити переможця, то ставки з цієї групи не забирає ніхто. 

## Приклади гри 

Припустімо на столі лежить [6:6][3:2] - червоних цяток 6 (цятки на дублі-шість теж рахуються), отже гра - червона, кількість очок на столі - 7 (12 + 5 = 17, десятки відкидаємо). 

Якщо якийсь гравець має  такі три групи: [4:3] [6:5][5:1] [1:1][6:3][3:3], тоді він може вважатися абсолютним чемпіоном, оскільки в кожній групі в нього по сім очок. 

Якщо ще один гравець має, припустімо: [5:2] [6:6][4:1] [2:2][2:2][5:4], тоді треба рахувати кількість червоних цяток (оскільки гра - червона), тому що обоє гравці претендують на перемогу. В першого червоних цяток 4+1+1+1 = 7, в другого 4+1+4+6 = 15. Отже переміг другий гравець. 

Приклад "червоного" столу, в банкіра - 7 ![](/docs/assets/images/gupai/da-ling.jpg?w=841)  
Інший приклад. На столі лежить [6:5][2:1] - червона цятка одна, гра "чорна", очки столу - 4 ([2:1] рахується по номіналу, 11 + 3 = 14, десятки відкидаємо). 

Припустімо жоден гравець не зміг розбити свої плитки так, щоб в кожній групі було 4 очки. Отже розрахунок ведеться по групах. 

Якщо в одного гравця в першій групі [2:2] а в іншого [3:1], то переможе перший гравець, оскільки в нього більше чорних цяток. Якщо в двох гравців в першій групі буде [2:2], то переможець не визначений, ставки не забирає ніхто. 

В другій групі в одного гравця [4:2][6:5] - гравець може обрати рахувати [4:2] за три очки, тоді в нього теж 4 очки, як і в столу. Якщо в когось буде [6:6][1:1], то все одно ставки за другу групу забирає перший гравець, бо в нього більше чорних цяток (13 проти 6). 

В третій групі аналогічно обирається переможець третьої групи. 

В класичних правилах банкір в розрахунках участі не бере. Є, правда, одна деталь. Якщо гравець - абсолютний переможець раунду і забирає всі ставки собі, він зобов'язаний дати казино одну фішку (нагадаю, що кожен гравець ставить в сумі 25 фішок, отже абсолютний переможець при грі на п'ятьох отримає 100 фішок). При такому правилі казино принципово залишається у виграші. Зрозуміло, що в домашній грі ніхто ні з ким своєю перемогою він не ділиться. 

Джерело: [ Книга про ігри в Макао](https://books.google.com.ua/books/about/Jogos_brinquedos_e_outras_divers%C3%B5es_pop.html?id=m5mf6kxo2L4C&redir_esc=y) 

---  

[Home](/wpua/gupai/index.html)
