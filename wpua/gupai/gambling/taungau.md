# ТауНяю

ТауНяю (Tau Ngau, 鬥牛) - гра, що залежить від удачі майже повністю і гравцю просто треба не помилитися. Перекладається як Битва биків, але щоб не плутати з іншою, більш поширеною на сьогодні грою, Бій биків, я цю гру буду транслітерувати, замість як перекладати. 

## Основні правила 

Грають набором в 32 плитки. 

Гравці, включно з банкіром, отримують по п'ять плиток. 

З цих п'яти гравець має вибрати три, котрі в сумі дають число, що ділиться на десять без остачі. Ці три плитки він відкладає (ці плитки називаються "биком"). Цятки на двох плитках, що лишилися гравець додає і бере остачу від ділення на десять (нуль рахується за десять). Якщо гравець не зміг відкласти бика, йому рахується нуль очок (дійсно нуль, а не десять, як у варіанті з биком). Банкір робить ті ж маніпуляції. Після цього всі гравці порівнюють свою руку з рукою банкіра. 

![](/docs/assets/images/gupai/tau-ngau.jpg?w=1024)
_Приклад руки з биком (вгорі) і без бика (внизу). Верхня рука коштує шість очок_

Як і у більшості китайських ігор, плитки [4:2] та [2:1] можуть рахуватися за три, або за шість, в залежності від бажання гравця. 

## Розрахунок 

В першому варіанті розрахунку ставки - фіксовані і однакові для всіх. Якщо гравець не зміг відкласти бика він платить банкіру чотири ставки. Якщо гравець зміг відкласти бика, то якщо його рука вища, він отримає від банкіра ставку помножену на різницю між своєю рукою і рукою банкіра. А якщо його рука менша, то навпаки - платить банкіру він. При однаковій руці, не платить ніхто. 

До прикладу - в гравця на руках [6:5][4:1] - це шість очок (6+5+4+1 = 16, десятку забираємо). Якщо банкір не зміг відкласти бика, то гравець отримує шість ставок (6-0 = 6), якщо банкір відклав бика і в нього на руках [6:6][4:4], тобто 10 очок (6+6+4+4 = 20, десятки забираємо, лишається нуль, що рахується за десять), то гравець платить йому чотири ставки (10-6 = 4). Якщо в банкіра на руках [1:3][1:1], тобто теж шість, то вони з гравцем не розраховуються. Якщо ж в банкіра на руках [5:4][2:2], тобто 3 очки (5+4+2+2 = 13, десятку забираємо), то він платить гравцеві три ставки (6-3=3). 

Парадоксально в цій грі гравець може заплатити банкіру більше, якщо він відклав бика, ніж якщо він не відклав. Наприклад, якщо гравець відкладе Бика, а в нього вийде одне очко ([5:4][1:1]), а в банкіра - десять, то він заплатить банкіру дев'ять ставок. Якщо ж він вирішить не відкладати Бика, то він заплатить банкіру лише чотири ставки. 

В такому випадку велику роль грає, чи банкір відкладає свого Бика перед гравцями, чи після, але правила про це мовчать. В цих правилах також насторожує те, що гравець без бика платить банкіру в будь якому випадку, навіть якщо в банкіра теж немає бика. 

Ці правила взяті з книги "Jogos, brinquedos e outras diversoes populares de Macau", автор якої, на жаль, не надто прискіпливо описував правила, тому міг і помилитися. 

## Інший варіант розрахунків 

В описі [ТауНяю на pagat.com](https://www.pagat.com/domino/adding/taungau.html) вважається, що нуль завжди вважається нулем, а ставки - не множаться і самостійно обираються кожним гравцем. Гравці порівнюють свої руки з рукою банкіра. В кого рука більша - той переміг. Якщо обоє не змогли відкласти Бика, або рука в них однакова - тоді рахується нічия і ніхто не втрачає гроші, ні гравець, ні банкір. Зрозуміло, що якщо хтось зміг відкласти Бика, а інший не зміг, то перший вважається переможцем. 

Це значно врівноваженіший розрахунок ніж попередній, але містить менше елементу азарту. 

Також в цьому варіанті роль банкіра переходить по колу, якщо банкір зміг відкласти бика. В іншому випадку банкір не змінюється. 

## Аналіз 

В грі практично відсутня будь яка стратегія, головне просто знайти три плитки, що в сумі дають 10, 20 або 30. Де гравець може помилитися - це випадково відкласти "джокер", якщо є можливість цього не робити і якщо цей джокер можна використати для покращення значення залишкових двох плиток. Якщо час на пошук такої комбінації - обмежений, то гравець може і не встигнути. Бо якщо гравець безпомилково знаходить таку комбінацію (а така комбінація є не завжди), то в казино немає жодної переваги, як у варіанті з сайту pagat.com, а то й перевага на боці гравця, якщо вірити правилам з португальської книги. 

## Джерела 

Опис [гри на pagat.com](https://www.pagat.com/domino/adding/taungau.html) 

[Книга про ігри в Макао](https://books.google.com.ua/books/about/Jogos_brinquedos_e_outras_divers%C3%B5es_pop.html?id=m5mf6kxo2L4C&redir_esc=y) 

---  

[Home](/wpua/gupai/index.html)
