# Пайґоу

Гра Пайґоу (牌九) - одна з найвідоміших ігор ґупай. Часто для того, щоб купити набір китайського доміно, треба так і вказувати "набір для Пайґоу". 

Суть гри доволі проста. Грають набором в 32 плитки. Спочатку кожен гравець ставить ставку і банкір проти кожного гравця має поставити таку ж ставку. Всі гравці, включно з банкіром, отримують по 4 плитки. Кожен гравець формує з цих чотирьох плиток дві групи по дві плитки, одна з них буде по ієрархії вищою, друга - нижчою. Гравець не може сам вибрати яку вважати вищою, а яку - нижчою. Якщо групи не однакові, то одна з них натурально буде вища згідно з ієрархією, що пояснюється нижче. Потім всі гравці показують свої групи. Я не використовую для цих груп слово "пара", щоб не плутатися з іншими парами - цивільними та військовими. 

Порівнюються свої групи з групами банкіра, при чому вища група порівнюється з вищою, а нижча - з нижчою. В кожному з цих двох порівнянь, або міні-змагань, може бути виграш або програш. Якщо гравець переміг в обидвох міні-змаганнях, то він переміг і забирає ставку банка. Якщо переміг лише в одному міні-змаганні - то це вважається нічиєю і він, як і банкір, лишаються при своїх. В інших випадках гравець програє свою ставку банкіру. В окремому міні-змаганні не може бути нічиєї. Будь яка технічна нічия в міні-змаганнях між групами вважається виграшом банкіра (власне це і є перевагою казино). 

Складність Пайґоу полягає у ієрархії груп, хоча якщо ви вже звикли до ієрархії з Небо-дев'ять, то буде значно простіше. 

Найвищою є Найвища пара, далі йдуть цивільні пари у порядку спадання, далі - військові. 

Ієрархія груп в пайґоу по спаданню зліва направо, згори вниз ![](/docs/assets/images/gupai/paigow-pairs.jpg?w=432)  
Наступними йдуть Вонги і Конги - особливі комбінації, що зустрічаються лише в Пайґоу. Вонги - це дубль-шість чи дубль-один разом з дев'яткою. Комбінації з дубль-шість мають перевагу. Конги - комбінації нижчі за Вонги - це ті ж самі дубль-шість або дубль-один разом з вісімкою (тобто або з військовими вісімками, або з цивільним дублем-чотири). Комбінації з дубль-шість знову ж таки мають перевагу. Перевага дубля шісток над дублем одиниць логічно випливає з наступних правил. 

Вонги ![](/docs/assets/images/gupai/paigow-wongs.jpg?w=468)  
Конги ![](/docs/assets/images/gupai/paigow-kongs.jpg?w=553)  
Всі решта груп рахуються просто - додається сума очок на обидвох плитках, ділиться на 10 і береться остача. Перемагає група з вищою остачою. Не забуваємо, що при такому розрахунку обидві плитки [4:2] і [2:1] можуть вважатися як за шість очок, так і за три. 

Якщо ж групи однакові навіть за остачею від ділення, тоді береться вища плитка з групи і порівнюється з вищою плиткою з другої групи. Тут використовується вже знайомий з Небо-дев'ять порядок плиток, при чому цивільні вищі за військові. Тобто найвищою плиткою є дубль-шість, а найнижчою - [2:1]. Якщо навіть це не допомагає, тоді вважається технічна нічия, а практично - перемога банкіра. Зауважу, що при такому порівнянні нижча плитка з групи не грає ніякої ролі. Тобто, наприклад групи [6:5][5:1] і [6:5][4:2] - рівні, оскільки остача від ділення на десять рівна 7 і там і там, а вища плитка з групи - однакова. Те, що [5:1] вища за [4:2] не грає ніякої ролі. В змаганні цих груп плиток технічно - нічия (практично - перемога банкіра). 

Є сайти, котрі детально описують стратегії розбиття плиток на пари. Якщо вам цікаво, ви зможете самостійно їх знайти. 

Знайти можливість пограти в Пайґоу не складно, не треба навіть йдти в казино. Є онлайн ігри, є ігри під смартфони. Варто просто пошукати PaiGow. 

Існує також "домашній", чи то навіть "сімейний" варіант Пайґоу. В ньому кожному гравцеві здається дві плитки і потім звіряються, в кого - краща рука. Ця гра - просто на удачу. В неї іноді грають з дітьми щоб розважитися, або пороздавати цукерки. 

## Джерела 

[Англійська Вікіпедія](https://en.wikipedia.org/wiki/Pai_gow) 

Опис на [сайті pagat.com](https://www.pagat.com/domino/partition/paigow.html) 

Пошук на Pai Gow видає багато результатів, оскільки гра відома. Головне не сплутати з грою Pai Gow Poker, яка є грою в карти. 

---  

[Home](/wpua/gupai/index.html)
