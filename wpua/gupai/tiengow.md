# Гра на взятки, Небо-дев'ять (TienGow)

Якщо на Заході, коли говорять “грати в доміно”, то передбачається гра в “козла” або інша схожа гра, то в Китаї передбачається гра на взятки, типу преферанса. На Заході теж існують ігри такого типу, коли набором доміно грають в ігри, схожі на картярські, але це радше виняток ніж правило. 

Майже всі ігри на взятки китайським доміно схожі між собою і їх можна вважати варіантами тої ж гри - Небо–Дев’ять (天九, ТяньДзю). Всюди однакові масті, однакова ієрархія доміно і однакові пари. Про ієрархію і пари я вже писав в статті [Старшинство плиток і пар](/wpua/gupai/hierarchy.html) , якщо ви не читали, почитайте. Як нагадування, ось фотографія зі всіма парами (11 цивільних, 4 військові і 1 найвища): 

![](/docs/assets/images/gupai/gupai-deck.jpg?w=554)
_Стандартне фото доміно_

Єдиною грою, що не є варіантом Небо-Дев'ять - це [Полювання на оленів](/wpua/gupai/tiengow/deerhunt.html), якій присвячена окрема сторінка.

## Базові правила 

Грається стандартним набором в 32 плитки. Грає четверо гравців. Кожен отримує вісім плиток. Першим заходить банкір (в першій грі вибирається жеребом - в наступних банкіром стає переможець), наступним ходить той, хто взяв попередню взятку. За хід перший гравець кладе одну плитку, або комбінацію плиток (про комбінації згодом) і кожен наступний гравець має або побити, або відкласти відповідну кількість доміно цятками донизу. Якщо захід був з одної плитки, то бити її можна лише вищою плиткої тої ж масті. Якщо - з комбінації, то побити її можна лише вищою комбінацією з таким же складом мастей. Після того, як всі чотири гравці зіграли свої плитки, той хто поклав найвищу комбінацію, забирає всі плитки собі і заходить в наступний хід. Після того, як була взята остання взятка, ведеться підрахунок очок. Перемагає той хто взяв останню взятку. Наступної гри він стає банкіром і ходить першим. Зрозуміло, що в загальному заліку іноді перемагає не той, хто найбільше разів виграв, а хто найменше разів програв, але це є правдою не лише для Небо-Дев’ять. 

Принцип гри схожий на такі ігри, як преферанс чи контрактний брідж. Але підкреслю відмінності: 

 1. Якщо гравець не може побити, то свої плитки він скидає в закриту.
 2. Бити, і навіть кидати в масть, не обов’язково. Можна просто скинути плитки вниз.
 3. Зайти можна не лише з однієї плитки, але і з комбінації.
 4. Якщо гравець взяв взятку з комбінації двох або більше плиток, то і зараховується йому відповідно дві, або більше взяток.
 5. В розіграші перемагає не той, хто взяв найбільше взяток, а той, хто взяв останню.

## Комбінації 

Класичною комбінацією є цивільна, військова або найвища пара. Цивільні пари б’ють лише цивільні, військові - лише військові, а найвища пара не може бути побитою, але і нікого не може побити. Раніше такі пари були єдиною можливою комбінацією і комбінації з більш ніж двох плиток були недопустимі. 

В сучасності дозволені змішані цивільно-військові комбінації, але не будь як, а строго по ієрархії. Оскільки в військових ієрархія - це Дев’ятки-Вісімки-Сімки-П’ятірки, а в цивільних - Небеса-Земля-Людина-Гармонія, то єдиними можливими комбінаціями є Небеса-Дев’ятки, Земля-Вісімки, Людина-Сімки, Гармонія-П’ятірки. На фото плитки, що можна поєднувати розташовані строго одні під одними. Такі змішані комбінації можуть бути з двох плиток (одна цивільна, одна військова), з трьох (дві цивільні і одна військова, або навпаки) і з чотирьох (дві цивільні, дві військові). Побити комбінацію можна лише вищою комбінацією, котра складається з такої самої кількості цивільних та військових плиток. Тобто, якщо хтось зайшов з Земля-Земля-Вісім, то побити цю комбінацію можна лише Небо-Небо-Дев’ять, але не Небо-Дев’ять-Дев’ять. 

![](/docs/assets/images/gupai/tiengow-mixed-pairs.jpg?w=590)
_Приклади змішаних комбінацій_

## Підрахунок очок 

Хто взяв останню взятку - той переміг. 

В класичному Небо-Дев’ять всі розрахунки відбуваються з гравцем, що взяв останню взятку. Інші гравці платять по наступній схемі: якщо він не взяв жодної взятки, то платить переможцю 5 фішок. У всіх решта випадках він віднімає від чотирьох кількість взяток, що він взяв і віддає таку кількість фішок. Тобто при одній взятці він віддає три фішки (4-1 = 3), при чотирьох нічого не віддає(4-4 = 0), а при шести він отримує від переможця дві фішки (4-6 = -2). Навіть у випадку, якщо переможець має комусь щось заплатити, він все одно отримає від інших більше фішок, ніж віддасть. 

Усі розрахунки з банкіром множаться на два. Тобто якщо банкір переміг - він отримує (і платить) від інших гравців подвійну кількість фішок. Якщо банкір програв - то віддає переможцю подвійну кількість фішок. 

## Додаткові правила 

Іноді грають з правилом, що якщо гравець лишається банкіром, то його множник очок збільшується на одиницю. Тобто в наступній грі він розраховується потрійною кількістю фішок, а в після-наступній - почетвірною. Після того, як переміг хтось інший, весь рахунок збивається. В такому варіанті може статися таке, що при великому множнику банкір візьме більше ніж чотири взятки, але не останню, а переможець буде змушений виплатити йому більше, ніж він отримає від інших гравців. Для того, щоб цьому запобігти, банкір отримує від переможця звичайну кількість фішок (а не подвоєну, потроєну і так далі) у випадку, якщо він взяв більше ніж чотири взятки. Збільшення множника на одиницю - це явний азартний момент (схожий на бомбочки в преферансі), тому можна грати і без нього. 

Можна домовитися про правило “ранньої смерті”. Якщо в останню взятку зайшли з однієї плитки, то гравці, котрі до того не взяли жодної взятки, змушені скидати свою плитку цятками вниз, навіть якщо б вони могли взятку взяти. Це правило попереджає ситуацію, коли гравець притримує сильну плитку до кінця і не бере жодної взятки, сподіваючись взяти лише останню. Треба зауважити, що якщо остання взятка складається не з однієї плитки, а з комбінації - її має право взяти навіть гравець, що до того взятки не брав. 

## Джерела 

Опис на [англійській Вікіпедії](https://en.wikipedia.org/wiki/Tien_Gow#Domino_games) 

Опис на [сайті pagat.com](https://www.pagat.com/domino/trick/tiengow.html) 

Спробувати зіграти в цю гру з комп'ютером можна на сайті [Online Domino Games](http://www.onlinedominogames.com/tien-gow) 

---  

[Home](/wpua/gupai/index.html)
