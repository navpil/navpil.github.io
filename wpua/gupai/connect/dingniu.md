# Бій биків

Стандартний набір китайського доміно має 32 плитки. Але не всі ігри граються таким набором. Іноді грається двома наборами одночасно, тобто набором з 64 доміно. Є також паперові колоди з доміно. Вони бувають різного розміру, але можна зустріти колоду в 84, або навіть 105 доміно-карт. В цих наборах всі 21 унікальних значень представлені 4 або 5 разів кожна. 

Але іноді плитки з колоди забирають, щоб її зменшити. Таке вже згадувався в грі Хвости. Там забиралися всі дублі від [3:3] до [6:6] і лишався набір з 24 плиток. Але це була корейська гра, в жодній китайській грі дубль [6:6] забиратися не буде. 

## Склад колоди для Бою Биків 

В грі Бій Биків (頂牛) з колоди забирають усі військові плитки окрім [6:3] та  [6:2]. Тобто, щоб не гадати, забираються [1:2], [1:4], [2:3], [2:4], [2:5], [3:4], [3:5] та [4:5]. Зверніть увагу, що жодна шістка не постраждала. Таким чином лишається 24 плитки. І половина колоди - це дублі. 

Набір для Бою Биків ![](/docs/assets/images/gupai/niu_pai.jpg?w=558)  
Колода виходить ще більш асиметричною. Наприклад, якщо не рахувати дублів, на всю колоду лишається лише одна двійка. Четвірки - дві, трійки - три, п’ятірок - чотири, одиниць - шість, а шісток - вісім. Оскільки Бій Биків - це з’єднайка, то ця асиметрія грає важливу роль. А ще кожна цифра отримує свою неповторність. Зауважте, що всі плитки в цій скороченій колоді дублюються, окрім вже згаданих  [6:2] та  [6:3]. Заради цікавості, ці дві плитки в іншій, не пов’язаній грі МоХуаХуа (抹花花) називається “бичача пара”. Ймовірно коса двійка і коса трійка нагадували роги биків на масивному, шестикрапковому, тулубі. Цю пару ми ще побачимо у майбутньому. 

Асиметрія колоди для Бою Биків (на фото набір з двох доміно без дублів) ![](/docs/assets/images/gupai/ding-niu-assymetry-1.jpg?w=713)  




## Правила 

Грають в Бій Биків схоже, як і в [З’єднай Дракона](/wpua/gupai/connect.html) . Гравців четверо, кожен отримує шість доміно. Докладати доміно можна з обох сторін викладки. Завдяки асиметричності колоди, гра є цікавою сама по собі. Але є ще відмінності в підрахунку очок. Буде непросто, я попередив. 

## Підрахунок очок 

Підрахунок очок з одного боку спрощений - є переможець і три переможених. Переможець отримує шість фішок, друге місце платить йому одну фішку, третє місце - дві, а четверте місце, тобто гравець, що набрав найбільше очок - три фішки. Якщо за перше місце змагаються двоє гравців, то перевага надається “меншій руці”, при чому найменшою рукою вважається перший гравець. Що цікаво, якщо за наступні місця теж змагаються, тобто двоє гравців набрали однакову кількість очок, то перевагу отримує на цей раз “більша рука”. 

Поясню на прикладі. Припустімо першим ходив Адам, потім Борис, потім Валентина а потім Георгій. Тобто найменша рука - Адам. Борис з Валентиною набрали по 5 очок, а Адам з Георгієм - по 10. Оскільки в Бориса - менша рука за Валентину (він другий в черзі, а Валентина - третя), то він отримує перше місце, а Валентина - друге. Адам з Георгієм змагаються за третє місце, але оскільки більшою рукою є Георгій, то він отримує третє місце, а Адам звалюється на четверте. Борис отримує 6 жетонів, Валентина платить 1, Георгій - два, а Адам - три. Парадоксально, якби Борис і Валентина набрали по 15 очок, то в такому випадку би Адам переміг Георгія, як менша рука. Це дещо заплутана система, але вона виникає лише в тому випадку, якщо гравці отримали однакову кількість очок. Як і у випадку зі З’єднай Дракона, можна просто рахувати очки на папері без таких складних підрахунків. 

## Риба, або блокування, або СуаньДжан 

Особливістю Бою Биків є 算账 СуаньДжан, аналог нашої Риби, коли викладка блокується і жодна плитка-не-дубль викластися не може. Правила Риби в Бою Биків значно складніші за європейську рибу. По перше, оскільки в грі присутня асиметрія, то не вистачить порахувати, як в європейському доміно, що на столі вже викладені шість п’ятірок (крім дублів), тому викладка - заблокована. Треба пам’ятати, як виглядають всі чотири види Риб: одиниці, два-три (їх непарна кількість, тому блокування два-два, або три-три неможливе), четвірки і п’ятірки. Приклади заблокованих викладок на фото (зверніть увагу, що заблокувати четвірками - найпростіше). 

![](/docs/assets/images/gupai/one-suan-zhang.jpg)  




![](/docs/assets/images/gupai/two-three-suan-zhang.jpg)  




![](/docs/assets/images/gupai/four-suan-zhang.jpg)  




![](/docs/assets/images/gupai/five-suan-zhang.jpg)  








Чому неможлива риба шість-шість лишаю на домашнє завдання. Насправді є ще складніші види риб - коли очевидно що неможливо докласти четвірки, або п’ятірки. Просто заради цікавості показую, як виглядає риба, в якій неможливо докласти п’ятірки: 

П'ятірки вибули  з гри ![](/docs/assets/images/gupai/smothered-fives.jpg?w=1024)  
П’ятірки лишилися лише в складі [5:1], але оскільки всі одиниці вийшли (чотири вже лежать, а дві решта лишилися на [5:1]), то п’ятірки докласти вже неможливо. Це - особливий тип Риби - Задушені П’ятірки. Аналогічно, ось приклад Вбитих Четвірок: 

Четвірки вибули з гри ![](/docs/assets/images/gupai/smothered-fours.jpg?w=1024)  
Що ж дає Риба в Бою Биків? Якщо гравець, що заблокував викладку переміг, тобто в нього менше всіх очок, то всі виплати подвоюються і він отримує 12 фішок, замість шести. Але якщо він програв, то він платить 12 фішок переможцю, а решта гравців не платить нічого. 

Риба в Бою Биків може бути практично на самому початку. Припустімо хтось виклав [6:4], якщо інший гравець одразу докладе [6:4], доєднавши шість до шести, то це вже риба, оскільки всі дві четвірки (ті, що не на дублях) вже зіграні. 

На жаль правила Бою Биків розписані на китайських ресурсах недостатньо чітко. Тому, чи можна докладати в такому випадку дублі [4:4] ясно не до кінця. Але складається чітке враження, що гравці можуть докласти свої дублі, але вважається, що заблокував викладку гравець, що поклав другу [6:4]. Я зробив цей висновок з фотографії Риби 2-3, в якій з обох боків були докладені дублі. 

Правила підрахунку очок, а особливо Риби в Бою Биків для початківців доволі складні. Але це визнають і самі китайці. Насправді вони насолоджуються цими правилами. В цих складнощах вони якраз і бачать всю красу цієї гри. 

## Джерела 

Опис на [китайському сайті baidu](https://wenku.baidu.com/view/ae426c0dfc4ffe473368ab39?pcf=2&bfetype=new#) 

Опис в [китайській Вікіпедії](https://zh.wikipedia.org/wiki/%E6%8E%A5%E9%BE%8D_(%E4%B8%AD%E5%9C%8B%E9%AA%A8%E7%89%8C)) 

---  

[Home](/wpua/gupai/index.html)
