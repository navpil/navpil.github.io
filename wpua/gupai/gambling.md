# Азартні ігри

Хоча більшість ігор з ґупай грають на гроші, є певна категорія ігор, в яких є багато спільного і їх я вивів в окрему категорію "азартних ігор". 

По-перше в них є гравець, що грає роль банкіра. Це може бути людина з казино, або ця роль може переходити по колу, в залежності від гри, або від обставин. При чому будь яка гра з цього списку може мати як фіксованого, так і "ковзаючого" банкіра. Винятком є хіба Талін, в якому банкір в класичних правилах не приймає участь у розрахунках. 

По-друге в цих іграх велику роль грає удача, а від вміння гравця залежить мало чого. 

По-третє у всіх них використовується правило ділення на десять. Полягає воно в тому, що суму всіх значень на плитці (або декількох плиткок при комбінаціях) ділять на десять і беруть до уваги лише остачу від ділення. Наприклад плитка [6:5] при остачі від ділення на десять дає значення 1. Плитки [3:3][5:4] дають значення 5, а сукупність трьох плиток [6:6][4:3][4:1] дає значення 4. 

В залежності від гри "нуль" може рахуватися як найнижчим значенням, тобто власне нулем, так і найвищим, тобто як десяткою. Перший варіант розрахунку - в Пайґоу і Кол'єси, другий - в Тауняу. 

У всіх іграх (крім корейських) плитки [4:2] і [2:1] для попереднього правила можуть приймати значення як 6, так і 3. Ці дві плитки, як ми вже можливо пам'ятаємо, утворюють Найвищу пару, тобто є певним чином між собою пов'язані. Оскільки одна з них дає при діленні на десять остачу 6, а друга - 3, то вирішили, що обидві будуть "джокерами" і приймати обидва значення. В Кореї військові пари були іншими, поняття Найвищої пари там не було, відповідно ніякого зв'язку між [4:2] і [2:1] там нема. Відповідно одна при розрахунках завжди рівна 6, а друга 3. 

Найвідомішою грою з цієї категорії є однозначно [Пайґоу](/wpua/gupai/gambling/paigow.html) . Саме завдяки популярності цієї гри я і зміг придбати набір для китайського доміно. В Пайґоу грають навіть в американських казино, хоча клієнтами таких столів все таки переважно є китайці. Пайґоу - це також єдина азартна гра, в котрій використовується класичний порядок китайських пар. 

Решта ж ігор вже забуті і лишилися лише на папері. [ТауНяу](/wpua/gupai/gambling/taungau.html) з них найпростіша, в якій треба просто не помилитися. [Кол'єси](/wpua/gupai/gambling/kolyesi.html) дає перевагу гравцеві перед казино, через що вона, мабуть, і зникла. Ще є [Талін](/wpua/gupai/gambling/taling.html) - ймовірно найскладніша для гравця гра, а ще в ній колір цяток нарешті грає роль. 

Я сам не є прихильником азартних ігор, але як подяка Пайґоу за можливість купити набір ґупай, а також для цілісності картини про китайські доміно я вирішив дати опис цих ігор. 

---  

[Home](/wpua/gupai/index.html)
