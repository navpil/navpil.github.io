# Джерела

Ми підійшли до половини опису китайського доміно і зараз почнуться ігри, правила до котрих були відтворені з особливими труднощами. Тому хочу пояснити трохи про джерела і заодно поясню хто такий Кулін, котрий відтепер буде згадуватися частіше. 

Звідки ж я взяв правила всіх цих ігор? 

Почну з того, що дві гри, Пайґоу (PaiGow) та Небо-дев’ять (TienGow) активно граються і сьогодні, відповідно згадки про них є дуже багато де. З інформацією про ці ігри проблем нема. З всіма рештами ігор вже складніше. Навіть з грою “Бій Биків”, яку теж грають досі, але лише в Китаї і лише старше покоління. 

Одним з найважливіших джерел є книга Стюарта Куліна “Китайські ігри з кубиками і доміно” (Stewart Culin " [Chinese Games With Dice and Dominoes](https://healthy.uwaterloo.ca/museum/Archives/Culin/Dice1893/gameslist.html) "), написана в далекому дев’ятнадцятому сторіччі. Скорш за все Кулін дивився на ігри, в які грають китайські імігранти в США. Саме через це всі його транслітерації - кантонійські, що є варіантом китайської поширеної серед імігрантів, а не мандаринські, що є офіційною мовою Китаю. Кулін не подавав ієрогліфи для всіх китайських назв, тому їх я знаходив з інших ресурсів. 

Кулін описав трохи менше половини всіх відомих на тепер ігор з китайським доміно. На жаль його описи бувають помилкові, або не до кінця зрозумілі. Помилковість деяких ігор була доведена запуском комп’ютерних симуляторів - наприклад корейська гра-збиралка Парування приблизно в 90% випадків закінчується нічиєю. Деякі ігри дещо ламали звичні для ігор стереотипи - наприклад ще одна гра-збиралка дозволяла брати робити  два ходи за раз, що є більш притаманним для рибальських ігор. Можливо так дійсно грали, але враховуючи, що Кулін іноді помилявся, то це - не точно. В деяких іграх Кулін вказував одну кількість доміно, а малював - іншу, так сталося з пасьянсом Черепашка. Але, мабуть, найбільше він заплутав грою Варварські Плитки, де текст настільки складно написаний, що інші сайти зазвичай його просто копіюють без змін, сподіваючись, що хтось таки зрозуміє правила. 

Зі всіма недоліками цієї книги, там є безцінна інформація, котру неможливо було б знайти інде, деякі ігри таки описані нормально, а, включивши логіку, можна відгадати правила і інших ігор. Тому безмежно дякуємо Куліну і рухаємося далі. 

Багато англомовних сайтів з правилами доміно просто копіюють правила описані Куліном, навіть без редагування. Приємним винятком є сайт [pagat.com](https://pagat.com/domino) , котрий більше спеціалізується на картах, але має секцію для доміно. Автор сайту, Джон МакЛеод, переймається долею ігор, що там вказані. І хоча не завжди перевіряє правила особистою грою (а якщо глянути на те скільки там ігор, це і не дивно), але однозначно задумується над складними моментами і прислухається до своїх читачів. Він вказує лише ті ігри з книги Куліна, які можна розшифрувати. Тому, наприклад, гра Варварські Плитки там відсутня. 

Власне цей сайт був моєю основною точкою входу для ігор з китайським доміно. Там подані лише ті ігри з Куліна, які можливо грати, але також є додаткові з інших джерел (деякі з них допоміг знайти я). Зауважу, що pagat.com не займається теоретизуванням. Тобто там нема такого, як “ось тут є правила, я точно не знаю як згідно з ними грати, але мабуть так”. Це добре з точки зору правильності, це не так добре з точки зору інформативності. На щастя ми вели з Джоном активну переписку і він поділився зі мною тими іграми, правила котрих він не зміг до кінця розшифрувати. Я в свою чергу поділився з ним перекладами ігор з китайського інтернету. 

Так ми плавно перейшли до наступних джерел. Зрозуміло, що одним з джерел про китайські ігри є китайська вікіпедія. На моє величезне здивування в китайській вікіпедії, на найочевиднішому ресурсі, були присутні ігри, правила котрих взагалі були відсутні в англомовному інтернеті - дзен та пройди п’ять рядів. Зараз ця помилка виправлена і ці ігри з'явилися на pagat.com, але після цього я почав глибше копати в китайському інтернеті. Окрім того на вікіпедії були описані ігри з’єднайки, які були присутні в англомовному інтернеті лише частково. Оскільки вікіпедія в материковому Китаї заблокована, довелося використовувати китайський ресурс baidu, який є китайським аналогом вікіпедії. Там я знайшов детальніші правила гри “Бій Биків”. На жаль, правила викладені там теж не завжди є до кінця зрозумілими. І проблема не в моїх слабих знаннях китайської - я давав читати ці правила китайцям і ті самі казали, що там дуже заплутано написано. 

На захист Куліна та китайських ресурсів скажу, що описати правила гри насправді доволі таки складно . Саме тому вони такі плутані. Деякі речі можна випадково пропустити, якусь деталь не вказати, а ваші поради в грі можуть бути прийняті за правило. 

Також я переклав з португальської деякі правила з книги про ігри в Макао ( [Jogos, brinquedos e outras diversões populares de Macau](https://books.google.com.ua/books/about/Jogos_brinquedos_e_outras_divers%C3%B5es_pop.html?id=m5mf6kxo2L4C&redir_esc=y) ) - ці правила люб’язно надав мені Джон МакЛеод. Оригінальних правил там було небагато, переважно копія з Куліна, і мабуть єдиною грою, що була насправді унікальною для цієї книги - Талін, або Гра в Нулі. Також там була описана гра ТауНяю, але з дещо іншими розрахунками, ніж на сайті pagat.com. 

Свого часу я глибоко занурився в китайські блоки на blog.sina.com.cn, але, на превеликий жаль, зараз ці блоги, з незрозумілих для мене причин, недоступні. Один з цих блогів знаходився тут: [http://blog.sina.com.cn/u/1654037892](http://blog.sina.com.cn/u/1654037892) . Цілком може бути, що це - тимчасова технічна проблема і колись цей блог знову запрацює. З цих блогів я вичитав правила деяких пасьянсів та Малого Маджонгу. 

На одному з цих китайських блогів я знайшов емейл, написав на нього і, на мій подив, я отримав відповідь. Так почалася моя переписка з паном Мін Фансіном, котрий пояснив мені багато незрозумілих для мене моментів, в тому числі і з іграми, що були описані в вікіпедії. Окрім цього він поділився зі мною правилами ще декотрих ігор, як “Мишки переселяються”, або “Вісім триграмів”. 

Також я шукав китайські відео про те, як люди грають в доміно. Там я побачив реальні приклади гри в Бій Биків, або Небо-дев’ять, при чому остання гра часто гралася за іншими правилами, ніж стандартними. Цю гру я назвав “Народне Небо-дев’ять”, бо в цієї гри насправді назви нема. Гравці її просто називають “доміно”. 

Це не всі ресурси, були і окремі відповіді на форумах, або блог-пости присвячені одній грі. Я намагаюся наводити джерела на відповідних сторінках. 

---  

[Home](/wpua/gupai/index.html)
