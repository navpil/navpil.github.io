# Символізм в ґупай

Виникнення доміно пов’язане з кубиками. Цілком ймовірно, що витягання плитки доміно могло замінити собою кидання двох кубиків. Насправді математично це не вірно. По перше дублі випадають вдвічі рідше, отже по хорошому плиток доміно мало би бути 36 - дублів по одній плитці, всіх решта - по дві. А, по друге, якщо вже хтось витягнув якусь плитку і поклав її на стіл, то ймовірність витягнення такої ж плитки зменшується (а якщо така була одна - то взагалі зникає), а випадіння кубиків - ні. Але це - лише математичний відступ. Тоді ще не існувало теорії ймовірності. 

![](/docs/assets/images/gupai/dice.jpg?w=723)
_Кубики в китайському стилі_

Оскільки на кубиках одиниці та четвірки - червоні, то і доміно теж дотримуються цієї традиції. Але чому вони були червоні на кубиках? Є легенда, що одному з імператорів при грі в кубиках мало випасти 4 і 1, щоб він переміг. Йому випала саме така комбінація і він з радості наказав всі четвірки і одиниці малювати в червоний колір - колір успіху. Інше пояснення більш символічне. Одиниця і четвірка - найнещасливіші значення на кубиках. Один - найменше, а число “чотири” в китайській мові співзвучно зі словом “смерть”, тому має таку ж славу, як і число “тринадцять” в Європі. Для того, щоб хоч якось врівноважити нещасливість цих значень, їх могли пофарбувати в червоний - колір щастя. Хоча, можливо, ми ніколи не дізнаємося, чому так. Тисячу років тому могла існувати гра, де один і чотири грали якусь особливу роль. Через це кубики почали так розфарбовувати. Гра зникла і забулася, а кольори лишилися. 

Відома як мінімум одна гра з кубиками, в котрій є такі ж самі масті, як і в доміно - [Кидання Небес та Дев’яток](https://healthy.uwaterloo.ca/museum/Archives/Culin/Dice1893/chaktinkau.html) . Вона зводилася до того, що один банкір кидав кубики, а гравець мав викинути таку ж саму або вищу комбінацію в тій самій масті. Масті було дві - цивільні (文, Вен) та військові (武, Ву) і вони такі ж самі, як і вже описані [раніше](/wpua/gupai/deck.html) . Цивільні-військові, або Вень-Ву - це відома філософська пара ще з часів Конфуція, яка з часом органічно поєдналася з філософією Їн-Ян. Цивільне асоціювалося з творчістю і мирним правлінням, а військове - з нищенням, силою і правлінням в часи війни. Ще в Дао Де Цзін (глава 31) згадуються “ліве” та “праве” щодо типів правління, вказуючи на існування в той час двох міністрів - цивільного та військового, котрі сиділи по різні боки імператора. Цивільному завжди надавалася перевага. А ще цивільних людей більше ніж військових, і можливо це одна з причин, чому кількість цивільних плиток була подвоєна. 

![](/docs/assets/images/gupai/wu-wen.jpg)
_Цивільні (верхні два ряди) і військові (нижній ряд)_

Перед поділом значень на цивільні та військові, ті ж самі масті називалися Хуа (華) та Ї (夷) - китайці та варвари. Китайці, що уособнювали собою культуру, і варвари - це ще один відомий поділ. Схожий поділ існував і в древніх греків. Але з приходом династії Цін, котрі не були етнічними китайцями, поділ на китайців та варварів міг образити правлячу династію, тому ті ж масті вирішили називати цивільними та військовими. 

За яким принципом значення потрапили до одної чи іншої масті - ясно не до кінця, але можна спробувати це зрозуміти. По перше, усі дублі віднесені до цивільних. Можливо тут грає роль любов до симетрії. А оскільки дубль - це подвоєння кубика, так само і плитка мала бути подвоєна - отже всіх дублів має бути по два. 

Найвищий дубль - шість-шість - символізує небеса, найвище, що є. Небеса в китайській філософії - це не просто синя стеля над головою. Небеса згадуються в різних філософських чи релігійних трактатах, як джерело мудрості, або правди. Можна навіть сказати, що в такому баченні Небеса є Богом. 

Найнижчий дубль - один-один - символізує землю, найнижче, що є. Земля, хоч і є важливим філософським поняттям, все ж не грає аж такої значної ролі у китайців, як Небеса, тобто в них немає аналога пари Уран-Гея з грецької міфології, чи Нут-Геб з єгипетської. 

Але в поєднанні з дублем чотири-чотири, що символізував людину, з’являється тріада Небеса-Земля-Людина, ідея, що часто згадується у китайських трактатах, в тому числі в Книзі Змін. Я не буду заглиблюватися у власне китайську філософію, але тепер не дивно, що в цивільній масті найвище місце займають Небеса ([6:6]), за Небесами йде Земля ([1:1]), а потім іде Людина ([4:4]). Чому дубль [4:4] - це людина, ясно не до кінця. Можливо це через те, що Людина знаходиться між Небесами та Землею. А може через те, що четвірки - червоні, що символізують людську кров. А може зіграла роль сама симетрія четвірок. А можливо - людина смертна. А, як вже згадувалося, в китайській мові число “чотири” співзвучно зі словом “смерть”. 

Наступним значенням по величині є [3:1], Гармонія. Тут теж ясно не до кінця. Можливо - це теж філософська ідея, що Небеса, Земля і Людина (троє) мають жити в гармонії, як один. Звідси і значення - три-один. Хоча багато сучасних китайців називають цю плитку доміно просто “Гусак”, через віддалену її схожість з білим та червоно-дзьобим гусаком. 

![](/docs/assets/images/gupai/he-goose-small.jpg?w=49)
_Гусак_

Після Гармонії ідуть решта три дублі у порядку спадання - [5:5] (Квіти Сливи), [3:3] (Довгі Трійки) та [2:2] (Лавка). Як бачимо символізм явно не філософський і назви плиток вже відштовхуються від їхнього зовнішнього вигляду. 

Ще між цивільними значеннями лишилося чотири, котрі теж ідуть по порядку спадання. Це - [6:5] (Сокира, або Голова Тигра), [6:4] (Червоноголова десятка), [6:1] (Довгонога семірка) та [5:1] (один з варіантів - Червономолоткова шестірка). Чому саме ці чотири значення? Зверніть увагу, що всі вони мають закодовані Небеса, Землю або Людину. При чому Небеса присутні всюди. [6:5] - це Небеса (6) та Людина плюс Земля (4+1 = 5). [6:4] та [6:1] - очевидні Небеса з Людиною та Землею. [5:1] - тут складніше, але 1 - це Земля, 5+1 - це Небеса, а 5-1 - це Людина. 

![](/docs/assets/images/gupai/civil-pairs.jpg)
_Цивільні плитки в порядку спадання - небеса, земля, людина, гармонія і далі_

Всі решта значень належать до військових. З військовими простіше. В них немає особливого символізму і всі вони просто йдуть по порядку спадання - чим більша сума очок, тим вона вища. Якщо сума очок - однакова, то і значення мають однакову силу. 

Зі всіх цих значень кубиків зробили плитки доміно, цивільну масть подвоїли. 

---  

[Home](/wpua/gupai/index.html)
