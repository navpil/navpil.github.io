# Старшинство плиток і пар

Плитки в цивільній масті йдуть в такому порядку - від найбільшої до найменшої: 

[6:6] > [1:1] > [4:4] > [3:1] > [5:5] > [3:3] > [2:2] > [6:5] > [6:4] > [6:1] > [5:1]. 

Плитки у військовій масті йдуть в такому порядку - від найбільшої до найменшої: 

[6:3] = [5:4] > [6:2] = [5:3] > [5:2] = [4:3] > [4:2] > [4:1] > [3:2] > [2:1] 

Старшинство військових плиток (по спаданню) ![](/docs/assets/images/gupai/wu-hierarchy.jpg?w=742)  
Пояснення такій ієрархії дається в секції [Символізм доміно](/wpua/gupai/symbolism.html) . 

Зрозуміло, що в цивільній масті кожна плитка має свою пару і це можна використати в грі. 

Всі цивільні пари в порядку спадання ![](/docs/assets/images/gupai/civil-pairs-1.jpg?w=623)  
А що робити з військовими? Китайці це питання вирішили наступним чином - усі військові плитки паруються по кількості очок. Є дев’ятки ([6:3] та [5:4]), вісімки ([6:2] та [5:4]), сімки ([5:2] та [4:3]) та п’ятірки ([4:1] та [3:2]). Зайвими лишаються [4:2] та [2:1], які ні з чим не паруються. Оскільки вони ні з ким не паруються, їх спарували і назвали цю пару “Найвища”. Виходить, якщо плитки діляться на дві масті - цивільні та військові, то пари діляться на три масті - цивільні, військові та найвища. І в останній масті - одна пара. В деяких іграх вона не може нікого побити, але і не може бути побитою. В деяких іграх - це просто найвище значення. 

Китайські військові пари і Найвища пара (справа) ![](/docs/assets/images/gupai/chinese-wu-pairs.jpg?w=591)  
Корейці питання парування військових плиток вирішили інакше. Три пари в них мають спільне число в поєднанні з двійкою, або трійкою: [6:3][6:2], [5:3][5:2], [4:3][4:2]. Одна пара, що в сумі дає однакову кількість очок: [4:1][3:2] і пара по залишковому принципу [5:4][2:1]. Одна з пар - “бичача” ([6:3][6:2]), з якою ми вже зустрічалися в грі Бій Биків. 

Корейські військові пари ![](/docs/assets/images/gupai/korean-wu-pairs.jpg?w=583)  
Оскільки в Кореї доміно практично вимерло, корейські військові пари лишилися в історії, тому в левовій частині ігор, якщо є пари, то вони - китайські. У всіх корейських іграх, що я зустрічав, старшинство плиток і пар не грало жодної ролі, тому надалі йтиметься лише про китайські пари. 

Старшинство цивільних пар абсолютно відповідає старшинству самих плиток, тобто найстаршою є пара [6:6][6:6] а найнижчою [5:1][5:1]. 

Старшинство військових пар теж відповідає старшинству самих плиток, але є виключення - плитки що належать вищій парі, тобто [4:2] і [2:1]. Їхні числові значення - 6 і 3 відповідно, тобто [4:2] в військових плитках стоїть нижче сімок, але вище п’ятірок, а [2:1] має найнижче значення. Але в парі ці плитки не належать до військових і стоять осторонь. 

Ця фотографія може допомогти зорієнтуватися по старшинству плиток і по тому, які існують масті: 

Стандартне фото китайського доміно, цивільні вгорі, військові нижче, вища пара - окремо ![](/docs/assets/images/gupai/gupai-deck.jpg?w=554)  
Озброєні цими знаннями ми можемо грати в [гру на взятки Небо-дев'ять](/wpua/gupai/tiengow.html) . 

---  

[Home](/wpua/gupai/index.html)
