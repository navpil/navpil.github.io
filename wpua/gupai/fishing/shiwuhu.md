# П’ятнадцять озер

Гра п’ятнадцять озер (十五湖) дуже схожа на гру “ [риболовля](/wpua/gupai/fishing/tiuu.html) ”. 

Грається вона спеціальним набором паперових доміно-карт, в якій кожної доміно-карти по чотири штуки, разом 84 доміно-карти. В Європі не існує доміно-карт, але в Китаї  це - поширене явище. Карти ці дуже видовжені і на них намальоване, якій плитці доміно вона відповідає. Оскільки всіх доміно-карт по чотири, тому немає вже звичної диспропорції між цивільними плитками, котрих по дві, і військовими, котрих по одній. Всіх однаково по чотири. В кінці я приведу варіант адаптований до двох колод китайського доміно. 

Колодою, котра так і називається “п’ятнадцять озер” грають в одну гру на взятки, де треба взяти п’ятнадцять взяток - звідси і назва колоди. Але цією ж колодою грають в рибальську гру, тому може бути певна плутанина назв. 

Паперові карти-доміно ![](https://upload.wikimedia.org/wikipedia/commons/thumb/a/ac/%E5%8D%81%E4%BA%94%E6%B9%96.png/562px-%E5%8D%81%E4%BA%94%E6%B9%96.png)  
Грає двоє або троє гравців. 30 карт здаються порівну між гравцями, 30 лишається в колоді, 24 карти розкладається на столі цятками догори - це “озеро”. Надалі гра продовжується за тими самими правилами, як і в грі “риболовля” з наступними відмінностями: 

 - карти найвищої пари не можуть лапати одне одного (тобто ніяких винятків для [2:1])
 - [5:5] та [6:4] не можуть лапати одне одного, не дивлячись на те, що обидва мають десять очок (це пов’язано з методом підрахунку очок - десятки можуть принести бонуси)
 - три ідентичні карти можна злапати четвертою лише за умови, що ці карти лапаються лише ними самими, тобто конкретно це правило працює лише для [1:1], [2:1], [6:4], [5:5], [6:5], [6:6] - всі з них можна злапати лише ідентичною картою і жодною іншою.

Підрахунок очок, порівняно з риболовлею складніший, але більш врівноважений. Отже улов ділиться на три види - малі, середні і великі риби. Варто пригадати змішані пари з гри “Небо-дев’ять”, щоб краще зрозуміти логіку нарахування очок. Отже: 

 - Якщо в улові є плитка Небо ([6:6]) і обидві дев’ятки (тобто і [6:3] і [5:4]), то всі плитки з такими значеннями рахуються за велику рибу, в іншому випадку - за малу.
 - Якщо в улові є обидві плитки з найвищої пари (тобто і [4:2] і [2:1]), то всі такі плитки рахуються за велику рибу, в іншому випадку - за малу.
 - Якщо в улові є всі чотири одинадцятки (тобто чотири плитки [6:5]), то це називається пуд (якщо точніше, то цзюн - 鈞, древня міра ваги, наближена до нашого пуду) і всі вони рахуються за велику рибу, якщо ж їх менше, то за малу.
 - Таке ж саме правило, як і попереднє стосується ще двох плиток: [5:5] і [6:4].
 - Середні риби можуть бути лише плитки земля-вісім ([1:1], [5:3], [6:2]), людина-сім ([4:4], [5:2], [4:3]) і гармонія-п’ять ([3:1], [3:2], [4:1]) - за таких самих умов, як і плитки небо-дев’ять. Тобто з групи має бути присутніми всі три плитки, щоб всі вони рахувалися за середню рибу. 
 - Всі решта плиток рахуються за малу рибу.
 - Великі риби рахуються по 30 очок, середні - по 20 а малі - по 10. 

Окрім цього є ще бонусні очки: 

 - Якщо людина зібрала всі 12 плиток з групи небо-дев’ять, то їй нараховується ще 300 очок.
 - Якщо людина зібрала всі Пуди (тобто 3 набори по чотири плитки одинадцяток і двох видів десяток), то їй нараховується ще 300 очок.
 - Якщо людина зібрала всі 8 плиток з найвищої пари, то їй нараховується ще 300 очок.

Зверніть увагу, що у всіх випадках середньої риби, як і в групі небо-дев’ять, групування плиток відбувається за тим самим принципом, як і змішані пари в грі Небо-дев’ять. Але оскільки в грі П’ятнадцять озер всіх плиток однакова кількість, то виходить що максимальна кількість плиток в групі - 12, чотири цивільних [6:6] і по чотири військових [5:4] і [6:3]. І для того, щоб вони рахувалися за велику/середню рибу, має бути присутня одна цивільна і дві різні військові. Таке правило так і називається: один-цивільний-два-військові. 

Розрахунки відбуваються кожен з кожним, так само як і в грі З’єднай дракона. Тобто гравці платять одне одному різницю очок. Є один ньюанс - якщо гравець набрав 1000 очок, або більше, а інший - не набрав, то різниця очок між ними при підрахунку подвоюється. 

Насправді в цю саму гру можна зіграти з двома стандартними наборами китайського доміно, так само, як і в гру риболовля. Адже знайти набір китайських доміно-карт на наших теренах ще складніше, ніж китайське доміно. Але оскільки в такому випадку буде в два рази менше військових плиток, то варто ввести наступні зміни: 

 - Для змішаних цивільно-військових груп забрати обмеження один-цивільний-два-військові, а натомість ввести один-цивільний-один-військовий. Тобто тепер вистачить лише одного типу військової плитки, щоб рахувати всі плитки з групи за велику (чи середню) рибу.
 - Бонус 300 очок платити за набір з восьми плиток небо-дев’ять (що логічно, оскільки більше і нема)
 - Зменшити бонус за всі плитки Найвищої пари до 100, бо їх лише чотири і назбирати їх значно легше.
 - Здача така ж сама, як і в риболовлі - 24 плиток гравцям, 24 в колоді, 16 відкрито на стіл.

Всі решта правил - без змін. Це лише моя пропозиція до змін правил, але вони цілком в дусі оригінальної гри. А обмеження один-цивільний-один-військовий іноді вводяться навіть при грі з оригінальною колодою. 

Приклад розрахунку для гри адаптованої для двох наборів китайського доміно: 

Приклад улову в П'ятнадцять озер ![](/docs/assets/images/gupai/shi-wu-hu-catch.jpg?w=578)  
На фото група з [6:6], [5:4] та [6:3] всі рахуються за велику рибу, оскільки є присутні обидві плитки. Разом 30х6=180.   
Група за [4:4] та [4:3] рахуються за середню рибу, оскільки в групі є і "людина" і "сім". Разом 20х3=60. У варіанті з картами-доміно ці плитки б рахувалися за малу рибу, оскільки не вистачає ще однієї сімки [5:2].   
Плитка [6:1] допомогла злапати [4:3], але від цього середньою рибою не стає - вона є мала, ще плюс 10 очок.   
Набір з чотирьох [6:5] рахується за велику рибу. 30х4=120.   
Набір з двох [5:5] рахується за малу рибу, оскільки цих десяток не чотири, а лише дві. Отже ще 10х2=20 очок.   
Шестірки [3:3][5:1] рахуються за малу рибу, ще 10х2=20 очок.   
В улові є обидві плитки з найвищої пари, отже всі вони рахуються за велику рибу. Разом 4х30=120 очок. Окрім того йде бонус за те, що вони зібрані всі +100 очок.   
Чотири "землі" не рахуються за середню рибу, тому що не вистачає вісімки, або [6:2], або [5:3] (або обидвох, якщо грається картами-доміно), отже це - малі риби. 10х4=40.   
Разом 180+60+10+120+20+20+120+100+40=670 очок. 

## Джерела 

Опис оригінальної гри з паперовим доміно китайською мовою: [https://aloneinthefart.blogspot.com/2009/03/blog-post_05.html](https://aloneinthefart.blogspot.com/2009/03/blog-post_05.html) 

---  

[Home](/wpua/gupai/index.html)
