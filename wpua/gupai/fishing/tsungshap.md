# За десятки

В оригіналі 對十, що можна перекласти також як суперечка за десятки, в англійських джерелах Tsung Shap. Гра За десятки трохи відрізняється від інших рибальських ігор. Наприклад, на відміну від інших рибальських ігор, можна лапати не будь яку “рибу” з озера, а лише - крайні. 

Грають двоє, кожен отримує в закриту по 16 плиток. Першим ходом кожен гравець викладає по одній плитці зі своїх на стіл, плитки кладуть поруч одна до одної. Всі свої плитки гравці беруть навмання і перевертають лише під час ходу. 

![](/docs/assets/images/gupai/tsung-shap.jpg?w=477)
_Гра в процесі_

Кожним наступним ходом гравець бере одну свою плитку і докладає її до вже існуючих плиток або справа, або зліва. При цьому: 

 - Якщо його плитка ідентична іншій, що вже лежить на столі справа або зліва, то він забирає обидві плитки - кожна цятка такої пари рахується за 10 очок.
 - Якщо його плитка в сумі з іншими двома крайніми плитками (дві справа, дві зліва, або одна справа і одна зліва) дає кругле число, він забирає всі ці плитки собі. Ці плитки рахуються по номіналу (10, 20 або 30).
 - Якщо на столі було лише дві плитки і гравець їх забрав своїм ходом, то ці три плитки рахуються за 40 очок (ці плитки треба особливим чином позначити, наприклад покласти одну на одну, щоб потім не забути). Після такого ходу стіл лишається пустим і гравець, що зробив такий хід одразу викладає одну свою плитку на стіл.
 - Гравець просто докладає свою плитку справа або зліва, якщо він не може забрати плиток своїм ходом.
 - Якщо гравець пропустив можливість щось взяти, це може замість нього зробити його суперник.
 - Як тільки в одного гравця закінчуються плитки, гра закінчується і йде підрахунок очок.

![](/docs/assets/images/gupai/tsung-shap-catch.jpg?w=596)
_Приклад улову_

На фото приклад улову - дві групи по три, кожна 20 очок. Плюс одна пара ідентичних плиток, цяток там разом 24, множимо на 10, разом 240. Цей улов рахується за 280 очок. 

Легко побачити, що в цій грі мало що залежить від вміння гравця, оскільки єдине, що може вирішити гравець - це куди докласти плитку - справа чи зліва і головне не пропустити можливість набрати очки. Окрім цього правила замовчують, що робити, якщо гравець може взяти своєю плиткою єдину плитку, що вже лежить на столі. Не до кінця зрозуміло, навіщо гравці беруть собі по 16 плиток, якщо вони все одно в них не можуть дивитися і як так, що другому гравцеві не дають можливість закінчити хід після того, як в першого гравця закінчилися доміно. І зрозуміло, що якщо гравець очистив стіл і ходить знову, то плиток в нього лишається менше ніж в суперника. 

Оскільки цю гру теж записував Кулін, ймовірно він дещо помилився з правилами. Ймовірно в цю гру грали дещо інакше, наприклад дозволяли очищати стіл у випадку, якщо там лежала лише одна плитка своєю плиткою, створюючи пару. Ймовірно колоду не ділили на двох, а просто добирали плитку з колоди і грали допоки вона не закінчиться. 

Цікавим варіантом є гра описана на німецькому сайті про доміно. Всі правила такі ж самі, але додається одна важлива деталь - кожен гравець на початку гри отримує чотири доміно, під час гри грає ними і після кожного ходу добирає одну плитку з колоди, поки вони там лишаються. Такий варіант вже дає значно більше можливостей для стратегії, хоча звідки вони взяли такі правила - не ясно. 

## Джерела 

[Опис гри від Куліна (англійською)](https://healthy.uwaterloo.ca/museum/Archives/Culin/Dice1893/tsungshap.html) 

[Німецький сайт з варіантом з чотирьма плитками в руці](https://spieltdomino.wordpress.com/2013/02/28/tsung-shap-domino-fur-aufmerksame-aus-dem-reich-der-mitte/) 

---  

[Home](/wpua/gupai/index.html)
