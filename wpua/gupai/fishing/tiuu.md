# Гра Риболовля

Для риболовлі (釣魚) потрібно два набори китайського доміно, тобто разом 64 плитки. Грає двоє, або троє людей. 24 плитки роздаються порівну між гравцями. 24 плитки лишається в колоді. Решта плиток (16 штук) кладеться цятками догори на стіл - це озеро. 

Приклад здачі ![](/docs/assets/images/gupai/tiu-u.jpg?w=557)  
За кожен хід гравець бере одну плитку-приманку з руки і або лапає рибу і бере обидві плитки собі, або відкладає свою плитку в озеро, збільшуючи кількість риб. Потім гравець бере одну плитку з колоди і зобов’язаний одразу ж її зіграти за тими ж правилами (тобто класти цю плитку в руку не можна). 

Гравець може злапати рибу приманкою в тому випадку, якщо в них однакова кількість цяток. До прикладу [5:3] може злапати [4:4] і навпаки. Єдиним винятком є плитки Найвищої пари, тобто [4:2] і [2:1], котрі можуть лапати одне одного. Цей виняток для [2:1] стосується лише [4:2], але не [3:3] чи [5:1]. Виходить, що [4:2] може злапати і [2:1] (по праву найвищої пари) і [3:3] (по правилу суми очок). 

Ще одним винятком є правило, що гравець може злапати три ідентичні плитки, що вже є в озері своєю четвертою. Йдеться саме про ідентичні, а не про ті, котрі мають однакову суму очок. Тобто гравець може таким чином злапати три рибини однією приманкою. Існує також правило, що гравець може просто докласти свою третю ідентичну плитку до двох, що вже знаходяться в озері, сподіваючись потім взяти їх всі три одною приманкою. 

Після того, як всі плитки були зіграні, гравці підраховують очки. Зауважте, що  під кінець гри озеро не обов’язково буде вільним від риб. Кожен гравець розділяє свою здобич на малу рибу і велику. Мала риба - це всі плитки з кількістю цяток менше восьми. Рахується загальна кількість червоних цяток в малої риби і загальна сума округлюється до десятка вгору (тобто 7 очок буде рахуватися за 10, а 11 за 20). Велика риба - це всі решта плиток, там просто рахуєтсья кількість цяток і множиться на два. Сума очок великих і малих риб - це і є очки гравця. 

Малі риби згори і великі риби знизу ![](/docs/assets/images/gupai/tiu-u-catch.jpg?w=645)  
Приклад розрахунку улову з фотографії. Десять риб - малих, на них разом 12 червоних цяток, що округлюється до 20. Шість великих рибин мають в сумі 56 цяток, множимо на два і отримуємо 112 очок. Разом 132 очки. 

В цій грі дуже нерівномірно розподіляються очки між великими і малими рибами. Окрім того правило, що можна докласти свою третю плитку до вже двох існуючих не несе особливого змісту, якщо не додавати деяких специфічних правил, наприклад про заборону ловлі цих трьох плиток поодинці. Гру “риболовля” записав вже згадуваний інде Кулін, але його роботі вже більше сотні років і, на жаль, Кулін не дуже намагався описати правила надто точно, тому ймовірно він або помилився, або щось не дописав. Зараз вже складно перевірити. 

Гра “ [П’ятнадцять озер](/wpua/gupai/fishing/shiwuhu.html) ” виправляє всі недоліки гри “риболовля”. Окрім того, схоже, традиція “п’ятнадцяти озер” досі жива. 

## Джерела 

[Правила англійською на pagat.com](https://www.pagat.com/domino/fishing/tiu-u.html) 

---  

[Home](/wpua/gupai/index.html)
