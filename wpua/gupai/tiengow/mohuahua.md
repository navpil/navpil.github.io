# Мо Хуахуа

Мо Хуахуа (抹花花, “мести квіти”) – гра на трьох, що її грають набором паперового доміно на 48 карт. Правила Мо Хуахуа можуть допомогти краще зрозуміти гру Народне Небо-дев’ять. Для початку треба переконатися, що ви знаєте загальні принципи гри Небо-дев’ять.

![](/docs/assets/images/gupai/mohuahua.jpg)
_Паперове доміно_

Є також інші ігри з паперовим доміно, але зазвичай там вже 84, а то й 105 карт й вони мають по чотири, або п’ять, кожної доміно, тобто асиметрії між цивільними та військовими там немає і підлаштувати їх під набір китайського доміно вже складніше. Тому я обрав саме Мо Хуахуа.

## Плитки і ієрархія

Хоч для Мо Хуахуа і використовують особливий набір паперових доміно, але її також можна зіграти двома наборами китайського доміно. Набір для гри в Мо Хуахуа має лише 48 плиток. Для цього треба забрати плитки [3:1], а з військових плиток лишити лиш усі [6:3], [6:2], [4:2] та [2:1]. Виходить своєрідна подвійна скорочена колода.

На відміну від Небо-дев’ять, в Мо Хуахуа цивільні та військові плитки утворюють одну масть та можуть бити одне одного, при чому цивільні є сильнішими за військових.

## Комбінації

Комбінації в Мо Хуахуа можуть мати від двох до чотирьох плиток і вони схожі на комбінації в Народному Небо-дев’ять. Найвища пара – [4:2][2:1] не б’є нічого, але не може бути побитою. Далі комбінації наступні в порядку спадання: Небеса ([6:6][6:6]) – Бичача пара ([6:3][6:2]) – маятник ([6:6][5:5][4:4]) – риба ([1:1][2:2][3:3]) – далі йдуть всі решта комбінації з цивільних плиток у вже звичному для Небо-дев’ять порядку.

Не дивуйтеся, що деякі комбінації мають дві, а деякі – три плитки. До прикладу [4:4][4:4][4:4] – це комбінація з трьох плиток, котру може побити, наприклад [1:1][2:2][3:3], яку в свою чергу може побити [6:3][6:2][6:2]. Кількість плиток може бути до чотирьох. Якщо це комбінація “найвища” або “бичача” пара, маятник, чи риба, то для того, щоб це була вірна комбінація, мають бути присутніми усі необхідні плитки. Тобто [6:3][6:3] бичачою парою не є. Але плиток в комбінації може бути і більше – аж до чотирьох, наприклад [1:1][2:2][3:3][3:3]. При чому [1:1][2:2][3:3][3:3] – більша за [1:1][1:1][2:2][3:3], тому що в таких випадках грає роль кількість цяток. В джерелах згадуються комбінації і з більшої кількості плиток, але, на жаль, як вони виглядають – зрозуміло не до кінця. Тому будемо вважати, що найбільша комбінація – це чотири плитки. Тим паче існує багато варіантів цієї гри. Це може бути один з них.

## Здача та торгівля

Кожен гравець отримує 16 плиток.

Після здачі проводиться один раунд торгівлі. Торгівля просто “граю” або “пас”. Якщо всі гравці пасували, право першого ходу переходить проти годинникової стрілки і відбувається перездача. Якщо хоч хтось сказав “граю”, то гра відбувається. Надалі жодних покарань чи бонусів за відмову в грі, чи навпаки – нема.

## Хід гри

На початку всієї гри право першого ходу визначається довільно. Далі воно переходить проти годинникової стрілки.

Грається вже звичним способом – треба або бити, або скинути плитки взакриту. Грається до 16 взяток.

## Розрахунок

Якщо гравець набрав від 6 до 10 взяток, в кінці гри інші гравці платять йому по одній фішці. Якщо ж гравець набрав 11 взяток, то він тоді отримує від кожного гравця по чотири фішки, плюс додаткову фішку за кожну взятку після 11ти. Тобто якщо гравець взяв 13 взяток, то він отримає від кожного гравця по 6 фішок. Зауважу, що по 6 взяток можуть отримати двоє гравців. В такому випадку переможців – двоє, а програвший – один.

Окрім розрахунку в кінці гри, гравці також отримують фішки під час гри за певних умов. Конкретно – якщо вони беруть взятку найвищою, або бичачою парою, решта гравців дають їм по фішці. Якщо ж взятка була взята чотирьма однаковими плитками, то гравець отримує по дві фішки від решти гравців.

## Висновки

З гри Мо Хуахуа можна зробити певні висновки для народного Небо-дев’ять. Попереджаю – все це лише здогадки.

По-перше – якщо грається набором цивільні плюс [4:2][2:1], то цивільні плитки можуть побити військові плитки, якщо вони були покладені поодинці. Це має зміст, тому що інакше плитка [4:2] була б непереможною в грі зі скороченою колодою, на противагу грі з повною колодою, де цю плитку можуть побити усі вищі військові плитки.

По-друге – торгівля в народному Небо-дев’ять, ймовірно, така ж проста. Гравці просто визначають, чи готові вони грати цю роздачу, чи не хочуть витрачати свій час. Зауважу, що роль здаючого, тобто і першого ходу, після того, як всі пасують переходить наступному гравцю.

По-третє – можливо в народному Небо-дев’ять схожий розрахунок, як і в Мо Хуахуа. До прикладу це може бути 1 очко за 3-4 взятки; 3 очки за 5 взяток + 1очко за кожну наступну. Це відповідає китайському опису, де згадується, що переможців може бути два.

Наступна гра – це Баґчен. На відміну від Мо Хуахуа правила Баґчену добре зрозумілі та описані. Ця гра є також найскладнішим варіантом гри Небо-дев’ять.

--- 

Джерела:

- [Опис Мо Хуахуа (китайською)](https://zh.wikipedia.org/zh-hans/%E6%8A%B9%E8%8A%B1%E8%8A%B1)
- [Опис Мо Хуахуа на Baike Baidu (китайською)](https://baike.baidu.com/item/%E6%8E%80%E7%89%9B%E4%B9%9D)
- [Мо Хуахуа та інші ігри з паперовим доміно (англійською)](https://www.pagat.com/climbing/15wu.html)

Відео-джерела (пошук по ixigua по запиту “掀牛九 紙骨”)

 - https://www.ixigua.com/7328840062815175219
 - https://www.ixigua.com/6451843754788651534