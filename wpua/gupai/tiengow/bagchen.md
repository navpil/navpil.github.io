# Баґчен

Баґчен - це тибетська гра, родич гри Небо-дев'ять. Гру Небо-дев'ять раджу освоїти перед тим, як грати в Баґчен, тому що Баґчен - складніший варіант гри.

Грається подвійним набором китайського доміно, тобто набором на 64 плитки. Традиційно тибетське доміно візуально відрізняється від китайського і є меншим, але товстішим. Технічно воно, втім, таке саме. 

Кожен гравець при роздачі отримує 16 плиток і грається до 16 взяток. Техніка взяття взяток така ж сама, як і в Небо-дев'ять, але деякі комбінації відрізняються, а також є особливе правило про "очко". Як і в Небо-дев'ять гравець не зобов'язаний бити взятку і може скинути у взятку довільні плитки взакриту.

При роздачі кидається два кубики. Значення, котре випало є "очком". Плитка, що відповідає цьому значенню є теж "очком". Для плиток-очок є особливі правила.

## Традиційні назви

Плитки мають інші назви, аніж в китайських іграх. Цивільні масті називаються "небесними", а військові - "земними". [6:6], [6:3] та [5:4] - це небесні та земні "очільники". [1:1], [6:2] та [5:3] - це небесні та земні "міністри". Лише очільники та міністри можуть утворювати _змішані_ комбінації. 

В небесних мастях: [4:4] - це "лама", [3:1] - "птах", решта дублів - "сестри", решта плиток - "люди".

В земних мастях: [5:2] та [4:3] так і називаються - сімки, [4:2] - це мати, [4:1] та [3:2] - це п'ятірки, або сови, [2:1] - це син. Найвища пара [4:2][2:1] тут називається мати-й-син.

## Старшинство плиток

Як і в Небо-дев'ять, плитки діляться на дві масті - "небесні" та "земні" плитки. В Баґчені відрізняється старшинство плиток в небесній (цивільній) масті. Дублі [5:5], [3:3] та [2:2] вважаються рівними між собою, мають збірну назву "сестри" і не можуть побити одне одного. Так само з найнижчими плитками в небесній масті, котрі мають збірну назву "люди". Тобто [6:5], [6:4], [6:1] та [5:1] теж одне одного побити не можуть. Тобто старшинство небесних плиток наступне:

[6:6] > [1:1] > [4:4] > [3:1] > ([5:5] = [3:3] = [2:2]) > ([6:5] = [6:4] = [6:1] = [5:1]).

У земній масті старшинство плиток таке саме, як і в Небо-дев'ять:

([6:3] = [5:4]) > ([6:2] = [5:3]) > ([5:2] = [4:3]) > [4:2] > ([4:1] = [3:2]) > [2:1]

## Комбінації

Заходити у взятку можна з одної плитки, а можна і з комбінацій.
Комбінацій є декілька видів.

### Небесні комбінації

Небесна (цивільна) комбінація - це набір від двох до чотирьох _ідентичних_ плиток. Б'ється такою ж кількістю вищих _ідентичних_ плиток, як описано раніше. Тобто [5:1][5:1][5:1] може бути побите [3:1][3:1][3:1], але не [3:1][3:1] (неправильна кількість), не [6:4][6:4][6:4] (не вище) і не [3:3][3:3][2:2] (не ідентичні).

###  Земні комбінації

Земна (військова) комбінація - це набір від двох до _рівних_ чотирьох плиток, не обов'язково ідентичні. Наприклад [3:2][4:1] - це вірна комбінація і може бути побита [6:3][6:3], або [4:2][4:2], яка в цьому випадку є земною комбінацією, а не "мати-й-сином" (див. нижче).

###  Змішані комбінації

В Баґчен лише два верхні ранги - очільники та міністри (в Небо-дев'ять - це Небо, Земля, Дев'ятки і Вісімки) можуть утворювати змішані комбінації. Правила утворення і побиття - такі самі, як і в Небо-дев'ять. На відміну від Небо-дев'ять, комбінації типу [4:4][5:2] вірними не є.

###  Мати-й-син

В Баґчені, як і в Небо-дев'ять є особлива комбінація [4:2][2:1], яка тут називається "мати й син" ("найвища пара" в Небо-дев'ять). Вона нічого не може побити, але ніщо не може побити її.

###  Конячі комбінації 

В Баґчен є особливі конячі комбінації, котрих немає в Небо-дев'ять. Це - кобила [4:1][2:1] та жеребець [4:3][4:2]. Ці комбінації утворюють власну масть. Жеребець б'є кобилу, але з іншими комбінаціями вони ніяк не перетинаються. Їх не можуть побити, але і вони побити нічого не можуть.

Є також конячі комбінації на чотири плитки - подвійна кобила, подвійний жеребець та "повний кінь" - тобто кобила з жеребцем. Забігаючи наперед - хоч в комбінації повний кінь є присутня "мати й син", але вони не вважаються "очком".

## Очко

Два кубики, що кидають під час роздачі, визначають "очко" для роздачі. 
 
 - Плитка, що є "очком" не може нічого побити, але не може бути побитою.
 - Плитки, що є "очком" не можна комбінувати з іншими плитками.

Якщо "очко" - небесне, то усі _ідентичні_ плитки є очком.
Якщо "очко" - земне, то усі _рівні_ плитки є очком (наприклад якщо випало 6-3, то очком є як [6:3] так і [5:4]).
Якщо "очко" належить до комбінації "мати й син", то очком є як мати, так і син.

За захід у взятку з "очка" гравець отримує від кожного іншого гравця по фішці. Якщо гравець зайшов у взятку з декількох плиток, що є очками, то він отримує відповідну кількість фішок від кожного гравця.

Захід у взятку з комбінації "мати й син" теж вважається одним "очком", не залежно від того, яка плитка є очком. Якщо ж плитки "мати й син" є очком навіть по кубиках, то за захід з комбінації "мати й син" гравець отримує по три фішки - дві фішки за два "очки" по кубику і одну фішку за власне комбінацію мати-й-син.

## Паспорт

Якщо гравець взяв 6 взяток, то в нього є "паспорт" і він не платить фішки гравцеві, котрий зайшов у взятку з "очка".

Втім, в гравця з паспортом є обмеження, якими плитками він може зайти у взятку. Попереджаю - ці правила дещо складні. Для початку можна грати і без них, або їх можна спростити, оскільки ці правила все одно відрізняються від компанії до компанії. Основна ідея цих обмежень - унеможливити гравцеві з паспортом взяти останню взятку.

Гравець з паспортом має право зіграти наступні плитки та комбінації:

 - будь-яка непереможна плитка чи комбінація (наприклад очко або [6:6], якщо всі [6:6] зіграні, то можна зіграти і [1:1], оскільки вона є зараз непереможною)
 - будь-яка змішана комбінація міністрів ("землі" та "вісімок" в термінології Небо-дев'ять).
 - будь-яка комбінація в небесній масті вища за "людей"

Якщо на руках лише очки плюс додаткова одна плитка чи єдина комбінація, він має право зайти з неї.

Якщо в гравця немає жодної попередньої комбінації, то він має право зайти з будь-якої небесної, або конячої комбінації, якщо і їх немає - то з будь-якої земної комбінації. Якщо і їх немає, то він може походити будь-чим. Інші гравці мають право попросити цього гравця показати свої плитки, щоб довести, що він не може походити інакше.

## Кінцевий розрахунок

Як і в Небо-дев'ять, гравець, що взяв останню взятку виграв роздачу.

### Звичайний розрахунок

Якщо остання взятка була взята без "очка" (тобто ані плиткою-очком, ані комбінацією мати-й-сином), то розрахунок схожий на гру Небо-дев'ять. Усі гравці, що взяли менше шести взяток платять переможцю різницю (наприклад, якщо гравець взяв чотири взятки, то він платить 2 фішки), якщо хтось взяв більше за шість взяток - то він отримує від переможця різницю. Хай там що, а переможець все одно лишиться у виграші.

### Стрибок

Якщо остання взятка була взята з "очком", то розрахунок відбувається за іншими правилами.
Вираховується кількість "очок", які були взяті підряд - це називається "стрибок".
Наприклад гравець під кінець гри зіграв спочатку [2:2] - яке є очком, а потім ще й [4:2][2:1] яке є комбінацією "мати-й-син". Разом це два очки. Такі прикінцеві очки викладають одразу, оскільки їх і так неможливо побити.
За ці прикінцеві очки інші гравці не дають фішки, як зазвичай. Зате кількість цих очок множиться на два і ця цифра є множником для звичайного кінцевого розрахунку. 
Тобто у згаданому випадку, гравець отримає не по одній фішці, а по чотири (два очки помножити на два) за кожну недобрану до шести взяток.

## Додаткові правила

### Спеціальні правила здачі

Якщо в гравця немає жодної плитки з двох найвищих рангів - (очільники, або міністри), то він може вимагати перездачу. Якщо одне з таких значень є "очком", то найвищий ранг зсувається на одну плитку. Наприклад, якщо [1:1] є очком, то двома найвищими рангами в небесній масті вважаються [6:6] та [4:4].

Якщо в гравця на руках є всі дублі [6:6] і вони при цьому не є очком, він має повідомити про це і навіть викласти перед собою, щоб решта гравців могли підлаштуватися.

### Мати шукає сина

Якщо в гравця на руках є самотня мати, або самотній син він має право перед здачею сказати "мати шукає сина", або "син шукає мати" і викладає фішку перед собою. Гравець, в кого є пара, має право теж відкласти власну фішку перед собою. Якщо таке стається, то гравці кидають кубики, щоб визначити кому піде ця комбінація. Тепер в одного гравця 17 плиток, а в другого - 15. 
Гравець з 15-ма плитками кидає два кубики, щоб визначити, яку плитку йому треба віддати натомість. Якщо йому випало "очко", мати, син, або плитка, якої в другого гравця немає, то він перекидає кубики, допоки йому не випаде значення, котре гравець з 17-ма плитками має. Після того, як обмін відбувся, кубики знову виставляються в значення "очка".
Зауважу, що якщо випало "земне" значення, то можна віддати рівну плитку. Тобто якщо випало [6:3], то можна віддати як [6:3] так і [5:4].

Шукати сина чи мати можна лише в тому випадку, якщо вони не є "очком" самі по собі.

### Милостиня

Гравець без паспорта має право покласти одну плитку взакриту і назвати, або не назвати масть - земна, або небесна (вона може не збігатися з, власне, мастю викладеної плитки). Цю взятку можна побити довільною плиткою з масті, якщо масть була названа, або довільною плиткою, якщо масть названа не була.

Якщо ж всі гравці відклали плитку "втемну", то цю взятку забирає собі гравець, що зайшов у взятку.

### Великий шолом

Якщо гравець взяв всі 16 взяток, він виграє всю гру і забирає всі фішки столу собі.

---

Джерела:

 - [Правила на pagat.com англійською](https://www.pagat.com/domino/trick/bagchen.html)
 - [Правила Тибетського Інституту (англійською)](http://web.archive.org/web/20081205061947/http://www.ssi-austria.at/bagchen-regeln.htm)

---

[Home](/wpua/gupai/index.html)
