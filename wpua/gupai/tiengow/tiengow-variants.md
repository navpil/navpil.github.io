# Варіанти Небо-Дев’ять

Є різні варіанти гри в Небо-Дев’ять. На цій сторінці я наведу правила ігор, котрі є простішими варіантами гри, тобто Нау Тін Кау, Древні Плитки та Небо-Дев’ять на двох. Іншим, дещо складнішим варіантам будуть присвячені окремі сторінки, котрі будуть згадані насамкінець.

## Нау Тін Кау

Англійською Nau Tin Kau - азартна гра описана Куліном і не вимагає взагалі жодного вміння, лише розуміння мастей та ієрархії плиток. Може вважатися далеким родичем Небо-дев'ять, оскільки і в цій грі присутні взятки, лише що гравці не отримують плитки на руки, а тягнуть їх під час ходу з колоди, що повністю виключає елемент вміння.

Перший гравець тягне з колоди одну плитку і показує її. Другий гравець робить те ж саме. Якщо в другого гравця плитка тої ж масті і вища по ієрархії, то він забирає обидві плитки собі і хід переходить йому. Якщо ж ні, то обидві плитки забирає собі перший гравець і наступний хід лишається за ним.

В кінці грі гравці рахують червоні цятки на руках і в кого їх менше, платить другому гравцеві різницю.

Джерело: [опис Куліна](https://healthy.uwaterloo.ca/museum/Archives/Culin/Dice1893/nautinkau.html)

## Варіант “Древні плитки” 

Ймовірно існує варіант на 32 плитки без комбінацій взагалі, що називається Древні Плитки (古牌, ґупай). Джерелом є одна книга португальською про ігри, що грають в Макао, але може автор щось наплутав. Оскільки слова Древній і Костяний в китайській мові є омонімами, ймовірно гравці просто грали в ґупай (костяні плитки), а автор подумав, що говорять про ґупай, як древні плитки. Оскільки автор наплутав і в інших місцях, я не можу стверджувати, що тут він все вказав правильно. 

Тим не менше цілком ймовірно, що одним з народних варіантів є саме така гра - на 32 плитки без комбінацій. 

## Небо-Дев’ять на двох 

Якщо гравців двоє, то вони можуть зіграти в варіант Мишки Переселяються (老鼠搬家). 

Гра на двох, набором в 32 плитки. Спочатку здаються вісім кожному і грається за звичними правилами, потім здаються решта плиток і грають як зазвичай. 

Після двох таких перших раундів, кожен гравець бере 8 плиток зі своїх взяток, починаючи з найстарших і гра продовжується. В якийсь момент в гравця буде менше ніж 8 плиток у взятках, тоді він бере всі, а його суперник бере таку ж кількість. Тобто якщо в гравця в його взятках лише шість плиток, то він і його суперник беруть по шість плиток і продовжують грати. 

Програє той, хто залишиться без взяток. 

Цю гру мені в листі описав один китаєць, любитель китайського доміно, пан Мін Фансін. Я не впевнений, чи цей варіант є поширеним, але все ж його навів. 

Її можна ще більш спростити, просто здаючи по 8 плиток, і добираючи до восьми плиток під час гри після взяття взяток. Таким чином використовуються усі 32 плитки і грається до 16ти взяток. Така механіка чимось нагадує карткового дурня.

## Інші варіанти

Деякі варіанти гри Небо-Дев’ять потребують довшого опису, тому для них створені особливі сторінки.

 - Народне Небо-Дев’ять – це гра зі зменшеною колодою, в котру часто грає старше покоління.
 - Мо Хуахуа – це гра з паперовим доміно, але допомагає краще зрозуміти правила Народного Небо-Дев’ять, тому я навів її правила, тим паче, на відміну від інших ігор з паперовим доміно, її можна зіграти з двома наборами китайського доміно.
 - Баґчен – це найскладніший варіант гри Небо-Дев’ять, що його грають в Тибеті. Його грають подвійним набором доміно на 64 плитки.

Якщо ви хочете глибше зануритися в дослідження гри Небо-Дев’ять, пропоную ознайомитися з грою [Народне Небо-Дев’ять](/wpua/gupai/tiengow/folk-tien-gow.html), а після цього почитати про [Мо Хуахуа](/wpua/gupai/tiengow/mohuahua.html).

Якщо ви хочете пропустити ці дослідження, але вас цікавлять складнощі – тоді переходьте на сторінку про [Баґчен](/wpua/gupai/tiengow/bagchen.html).

Якщо вам вистачає тих правил Небо-Дев’ять, що ви вже знаєте, тоді пропускайте всі попередні правила і почитайте про єдину гру на взятки, котра не є прямим варіантом гри Небо-Дев’ять. Це – японська гра [Полювання на Оленів](/wpua/gupai/tiengow/deerhunt.html).

---  

[Home](/wpua/gupai/index.html)
