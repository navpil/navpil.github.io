# Народне Небо-Дев’ять

Коли я шукав відео, як люди грають в Небо-Дев’ять, то часто бачив, що люди грають інакше, ніж в [класичних правилах](/wpua/gupai/tiengow.html) , при чому варіанти гри доволі різні. Основна механіка лишається тою самою, але є деякі відмінності. Якщо ви не читали статтю про класичні правила, почитайте перед тим, як продовжувати.

## Менша колода 

Часто грають зменшеним набором доміно в 24 плитки. Рідше - в 30.

Якщо плиток 30, то з набору забирається “вища пара”, тобто [4:2] і [2:1].

Якщо плиток 24, то є різні варіанти:

- Всі цивільні і дев’ятки з військових ([6:3][5:4])
- Всі цивільні і вища пара ([4:2] і [2:1])
- Всі цивільні, окрім [5:1] плюс дев’ятки з військових і вища пара ([6:3][5:4][4:2] і [2:1]) 

В першому варіанті з 24 плиток, пара дев’яток грає роль “вищої пари”, оскільки нічого не б’є і не може бути побитою.

![](/docs/assets/images/gupai/folk-tiengow-deck.jpg?w=627)
_Приклад набору народного неба-дев'ять, всі цивільні плюс дев'ятки з військових_

## Кількість гравців 

Часто грають вчотирьох, але один гравець завжди по черзі відпочиває, тобто виходить активних гравців лише троє. Можуть просто грати втрьох. А з варіантом в 24 плитки і вчотирьох, але тоді кожен гравець отримає лише шість плиток.

## Комбінації 

Оскільки в наборі в 24 плитки недостатньо війскових, то змішані комбінації відсутні, є лише чисті пари. Але додають дві комбінації по три плитки: [1:1][2:2][3:3] і [4:4][5:5][6:6]. Друга б’є першу, другу не б’є ніщо.

## Торгівля 

Гравці після роздачі заявляють, чи будуть грати, чи ні. Якщо грати ніхто не хоче, то йде перездача, якщо заявник один – то він одразу перемагає. Якщо заявників більше, тоді йде розіграш і розрахунок відбувається лише між гравцями, що заявили про гру.

Торгуються не по черзі, а просто виклавши плитку доміно.

На жаль я не зрозумів принципу торгівлі і яка плитка означає що. Я підозрюю, що одна з чотирьох найвищих цивільних плиток означає “граю”, решта “не граю”. Ймовірно, гравці, котрі заявили про “гру” і програли платять більше ніж ті, хто “пасували”. На жаль інформацію про цю гру я зміг почерпнути лише з відео та з одної не до кінця зрозумілої відповіді з китайського форуму (наведена на [окремій сторінці](/wpua/gupai/tiengow/chinese-description.html)).

## Перемога і розрахунок 

Не у всіх варіантах взяти останню взятку - найважливіше. Іноді просто дивляться на саму кількість взяток.

Розрахунок в народному варіанті часто спрощують. Схоже на те, що платять просто по фішці переможцю. Також я читав про варіант, де всі взятки коштують одне очок, а остання - п’ять. Розрахунок відбувається відповідно.

Зазначу, що розрахунок в грі на трьох з 30ма плитками, чи на чотирьох з 24ма не може відбуватися класично, оскільки повна кількість взяток - 10 або 6 відповідно.

## Мо Хуахуа

Оскільки попередні правила я реконструював з відео та з не до кінця зрозумілих джерел, можливо в дечому я помилився. Але є одна гра, правила котрої, хоч і теж не зовсім точні, але можуть допомогти краще зрозуміти принцип гри в народне Небо-дев’ять. Вона хоч і грається паперовим набором доміно, але є досить схожа і її можна використовувати для визначення незрозумілих моментів. Це – гра [Мо Хуахуа](/wpua/gupai/tiengow/mohuahua.html), про яку я запрошую почитати наступною.

## Відео джерела:

 - https://www.ixigua.com/6692629485155516935
 - https://www.ixigua.com/6808288260763157007
 - https://www.ixigua.com/6746167153143054855
 - https://v.youku.com/v_show/id_XMzk2ODU0ODUxMg==.html
