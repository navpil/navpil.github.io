# Склад колоди і звичаї

Це китайське доміно, або ґупай (костяні плитки). Зараз поширене переважно в Китаї та в китайській діаспорі, але свого часу було популярним також в Тайланді, Мьянмі та, особливо, в Кореї. Китайське доміно відрізняється від європейського тим, що тут 32 плитки замість 28ми і немає “пусто”. Плитки більш видовжені і не зберігають пропорцію два до одного, як в європейських доміно. Четвірка і одиниця - завжди червоні - ця традиція перейшла від китайських гральних кубиків. 

Порівняння європейського та китайського доміно ![](/docs/assets/images/gupai/ch-europe-3-1.jpg?w=749)  
Дизайн дубля 3-3 відмінний від інших плиток, а на дублі 6-6 половина цяток забарвлена в червоний колір. Також китайські плитки зазвичай більші за європейські. 

Є прямий зв’язок між кубиками і доміно. Кожна плитка відповідає значенням, що випадають на двох кубиках. Варіантів різних випадінь двох кубиків - 21. Самих плиток - 32. Звідки беруться ще 11 плиток? 

Справа в тому, що історично плитки діляться на два типи - цивільні, Вен (文) і військові - Ву (武). До цивільних належать всі дублі, 6-5, 6-4, 1-6, 1-5 і 1-3. Всі решта належать до військових. Найвагоміша між ними різниця - це те, що всіх цивільних плиток - по дві штуки, тоді як військових - по одній. 



Цивільні (вгорі) та військові (внизу) ![](/docs/assets/images/gupai/wu-wen-3.jpg?w=609)  




Це вносить певну асиметрію, оскільки на відміну від європейського доміно, немає рівномірного розподілення значень по плиткам. Якщо не рахувати дублі, то одиниць і шестірок - по вісім штук, двійок - п’ять, трійок і четвірок - по шість, а п’ятірок - сім. 

Асиметрія колоди (на фото - два набори доміно, без дублів) ![](/docs/assets/images/gupai/asymetry-2.jpg?w=720)  
Як же ж запам’ятати, які плитки до якого типу належать? Це не так складно, як здається на перший погляд. Оскільки всі дублі - цивільні, то треба лише запам’ятати ще п’ять плиток, що належать до цивільних і за залишковим принципом визначати військові. Отже до цивільних належать - дві найбільші плитки між шістками, якщо не рахувати дубля - 6-5 і 6-4, дві найбільші плитки між одиницями - 1-6 і 1-5 а також спеціальна плитка, що символізує собою “гармонію”, або “мир” - 1-3. Хоча часто 1-3 називають просто гусаком. До символізму китайських доміно ми ще потім повернемося. 

Цивільні не-дублі ![](/docs/assets/images/gupai/wen-non-doubles.jpg?w=761)  
Китайське доміно можна купити в інтернеті, особливо в китайських магазинах. Шукати треба PaiGow або TienGow (уважно читайте опис товару, щоб купити власне доміно, а не форми для випікання). Якщо вже замовлятимете доміно з Китаю, одразу раджу брати два набори, оскільки деякі ігри вимагають саме два набори. І хоч тих ігор і меншість, але набори не такі вже й дорогі. Можна зробити набір для гри використовуючи два комплекти однотонного європейського доміно і замалювавши четвірки, одиниці і декілька цяток на дубль-шість в червоний колір. Особливий дизайн дубль-три не грає ніякої ролі, окрім естетичної. 

Перед тим, як вивчати першу гру, треба сказати дещо про культурні особливості гри в китайське доміно. По перше грають, переважно, на гроші. Хоча, оскільки гра на гроші може підпадати під заборону, часто просто обмінюються гральними картами. По друге колоду доміно після перемішування викладають стіною, поклавши декілька плиток одна на одну, так що виходить декілька веж з, зазвичай, чотирьох плиток. Вежки бувають не настільки акуратні, як на фото. По третє - хто перший бере з колоди плитки визначають випаданням кубика. По-четверте гравці самі беруть по черзі довільні плитки, зазвичай по дві, хоча можна брати цілими вежками. 

Вежі з китайських доміно ![](/docs/assets/images/gupai/stacks-2.jpg?w=662)  
Всіма цими правилами можна знехтувати. Розрахунок можна перевести у звичайні очки, хоча іноді зручніше користуватися фішками. Роздавання плиток на європейський манер нічого не змінює для самих ігор, лише забирає автентику. 

Цих знань вистачить, щоб зіграти в перший тип ігор - [з'єдналки](/wpua/gupai/connect.html) . Вони, на відміну від деяких інших ігор, будуть для нас виглядати знайомими. 

---  

[Home](/wpua/gupai/index.html)
