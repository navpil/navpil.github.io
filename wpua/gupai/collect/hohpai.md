# Варварські плитки

Корейська гра. В оригіналі 胡牌 (Ho-hpai). Грає троє або четверо гравців колодою в 32 плитки. Перший гравець отримує шість плиток, решта - по п’ять. 

За хід гравець бере останню відкладену плитку, або бере закриту плитку з колоди. Потім або викладає виграшну комбінацію, або відкладає одну плитку. Хід переходить наступному гравцеві. 

У Варварських плитках використовуються вже знайомі нам класичні триплети, правда не всі. Не використовуються комбінації п’ять цяток і швидкість. Тобто є всі дракони (повний, великий, малий, два-три-лети), п’ять синів, співпадіння та поділ. Окрім цього у Варварських плитках є свої особливі комбінації - послідовності з шести плиток, в кожній з котрих одне значення - повторюється, а друге - збільшується від одного до шести. Наприклад [4:1][4:2][4:3][4:4][4:5][4:6] - це послідовність з четвіркою. Логічно, що таких послідовностей - шість. 

Послідовності 1, 5 і 6 ![](/docs/assets/images/gupai/tok-straight.jpg?w=427)  
Виграшна комбінація - це або два триплети, або послідовність. 

Вартість комбінацій наступна: 

 - Два однакові дракони (два малі, два великі і т.д.) коштують 3 очки
 - Два повних дракони, що повністю складаються з “військових” плиток коштують 5 очок.
 - Послідовність з двійкою коштує 5
 - Послідовність з трійкою чи четвіркою коштує 4
 - Решта послідовностей коштують 3
 - Всі решта виграшних рук коштують 1  очко

До вище наведених правил додам два зауваження, необов’язкові для гри, але варті уваги. 

Перше стосується комбінацій, які можуть вилучити з гри. Комбінації п’ять синів та співпадіння вважаються спорідненими, оскільки і там і там є п’ять однакових значень (лише в співпадінні треба провести додаткову операцію додавання) і їх називають “сок”. Кулін згадує, що комбінації “сок” вважаються занадто простими для формування і іноді домовляються грати без них. Томас Сон - сучасний ентузіаст, грає з “сок”, але без комбінації “поділ”. 

Друге зауваження - Томас Сон вважає, що якщо переможної руки ніхто не досяг, всі відкладені плитки перевертаються і перемішуються. Відбувається це після того, коли гравець взяв останню закриту плитку, але до того, як він свою плитку відклав. Це дає можливість перетасувати плитки і дати можливість покласти одну плитку у відкриту. Таким чином практично виключаються можливості нічиї, які все таки час від часу трапляються за класичними правилами. 

## Плутанина з правилами 

Всі ці правила - це моя спрощена версія того, що насправді називається Варварськими плитками. Чому я не подав оригінальні правила? Проблема полягає в тому, що я знайшов лише два повноцінних джерела, з яких можна дізнатися, як грати в цю гру. Перше - це вже неодноразово згадувана книга Куліна. Друге джерело - це корейський блог Томаса Сона - сучасного ентузіаста. І в обидвох джерел є власні проблеми. 

Варварські плитки - це гра, в якій Кулін заплутався якнайбільше. По перше Кулін пропонує забирати дублі від 3 до 6, якщо грає троє людей. Але якщо забрати ці дублі, то неможливо сформувати послідовності від 3 до 6. Деякі комбінації явно описані невірно (як малий дракон, що Кулін його описує як [3:3][3:2][1:1]). Інші описані незрозуміло, а при глибшому аналізі - є ще явно пропущені. Найгірше це те, що якщо слідувати правилам Куліна - тобто брати  плитку з одного боку а відкладати з іншого (а він стверджує, що грають саме так), то гравець в кінцевому результаті зможе взяти лише ті плитки, які відкладав він сам, але ніколи не ті плитки, які відкладали його суперники. Це не очевидно на перший погляд, але можете спробувати і переконаєтесь, що так воно і є. Здача шести плиток усім, замість п’яти, як це зазвичай відбувається в таких іграх - це теж значна відмінність від усіх інших східних ігор. При чому замість того, щоб брати сьому і відкладати одну непотрібну (як це відбувається в західних картярських іграх), Кулін каже, що гравець спочатку скидає одну, а потім одну бере - тобто більше шести плиток гравець все одно мати не може. Окрім того обрахунок ймовірності отримання послідовностей (тих, що від 1 до 6), дає інші значення - наприклад послідовність з трійок та четвірок зібрати складніше ніж з п’ятірок, але чомусь саме п’ятіркам в правилах Куліна дається 4 очок, а трійкам та четвіркам - по три. Гра Варварські Плитки - це найзаплутаніший опис Куліна з його книги. 

З другого боку є ентузіаст з Південної Кореї, Томас Сон, котрий грає в дуже схожу гру Ток і намагається її популяризовувати. Я досі в процесі розшифровки правил, тому ймовірно цей розділ буде змінюватися. Оскільки він в цю гру грає, то його правилам я б довіряв більше. Проблема в тому, що правила написані корейською, тому перекласти їх доволі складно. В грі Ток пропущена комбінація Поділ. Також запам’ятати, скілька яка комбінація коштує для початківця майже нереально - там дуже заплутана система, оскільки комбінації змінюють свою ціну в залежності від другої комбінації, що є на руці. Але і сам Томас Сон пропонує не запам’ятовувати всі ці значення, а для початку просто все рахувати по 1, або по 2 (для Повного Дракона). Можна також запам’ятати послідовності, тому що з ними не так складно. Іншою складністю гри Ток є розрахунок між гравцями. Там зовсім не все так просто, як описував Кулін. Там є певний джекпот, що поповнюється кожну гру і його можна забрати лише в тому випадку, якщо переможець виграв, взявши плитку в закриту. Якщо ж гравець взяв останню відкладену плитку, то він забирає гроші лише в того гравця, котрий її і відклав. 

Власне для опису гри Варварські Плитки я поєднав обидва джерела і спростив розрахунки, щоб її було легше грати. 

## Джерела 

[Опис правил по Куліну](https://healthy.uwaterloo.ca/museum/Archives/Culin/Dice1893/hohpai.html) . 

[Блог Томаса Сона](https://blog.naver.com/whsohn12/222770183544) , на котрому є також і англійські пости. 

[Інший блог Томаса Сона](https://band.us/band/71832633) 

---  

[Home](/wpua/gupai/index.html)
