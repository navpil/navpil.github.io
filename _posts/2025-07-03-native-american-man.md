---
source: medium
tags:
  - ethics
title: "Сім вчень для Індіанця - кодекс традиційних цінностей"
exts:
- https://medium.com/@navpil/seven-philosophies-native-american-man-d510925db7b9
---
_Це - напрочуд цікавий текст, який дозволяє краще зрозуміти, що таке традиційні цінності. Він написаний зовсім іншими людьми іншої культури на іншому континенті. Проте тут дуже багато чого знайомого. Постає питання - наскільки традиційні цінності спільні для усіх людей незалежно від культури? Текст - недовгий, але насичений. Далі - сам текст без коментарів, переклад - власний._

## Сім вчень для Індіанця

Мудрість Індіанських старійшин полягає у семи вченнях. Їх пропонують Індіанцям, щоб вони були кращими батьками, синами, подружжями, дядьками, родичами, друзями, членами племені та громадянами держав, в яких вони живуть. Сім вчень вказують шлях повернення до цінностей корінної Індіанської культури для зцілення окремих осіб, сім'ї та корінних громад.

### Перше вчення: щодо жінок

Етапи життя жінки - це дитя, дівчина, жінка та бабуся. Це - чотири напрямки життя. Природними законами їй дана здатність відтворювати життя. А життя - це з усього найсвятіше. Тому всі чоловіки мають ставитися до неї з гідністю та повагою. Нашим звичаєм ніколи не були шкодити жінці чи то духовно, чи тілесно. Індіанці ніколи не були кривдниками. Ми завжди поводилися із нашими жінками з повагою та розумінням. 

Відсьогодні:

Я свято ставитимуся до жінок. Творець дав жінкам відповідальність за народження нового життя у цей світ. Життя - святе, тому я дивитимусь на жінок зі священним трепетом.

За нашими звичаями, жінка - це основа сім'ї. Я працюватиму разом з нею, щоб вдома панував дух поваги, безпеки та ладу.

Я утримаюсь від будь-якого насильства - чи то словами, чи то діями. Якщо в мене виникнуть такі бажання, я звернуся до Творця за порадою.

Я ставитимуся до всіх жінок так, ніби вони мої власні родички. Це - моя обітниця.

### Друге вчення: щодо дітей

Як орел, що готує своїх дитинчат із вильоту з гнізда навчаючи їх усім вмінням та знанням, що вони їм будуть потрібні у житті, так само і я буду скеровувати своїх дітей. Я звертатимусь до наших звичаїв, щоб підготувати їх до життя.

Найважливіше, що я можу дати своїм дітям - це мій час. Я проводитиму час із ними, щоб навчатися від них та слухати їх.

Я навчу своїх дітей молитися, поясню у чому важливість пошани.

Ми - опікуни дітей для Творця. Вони - Його діти, а не наші.

Я пишаюся своєю Рідною мовою. Я вивчу її, якщо зможу, і допоможу вивчити її дітям.

У сучасному світі дітям легко заблукати, тому я намагатимусь показати їм кращі шляхи. Я навчу їх звичаїв. Я буду заохочувати освіту. Я буду заохочувати тілесні вправи. Я буду заохочувати їх звертатися до Старійшин за порадою, та перед усе я прагну сам бути прикладом для них.

Це - моє зобов'язання перед дітьми, щоб вони були сміливими та керувалися нашими звичаями.

### Третє вчення: щодо сім'ї

Творець дав нам сім'ю, яке є місцем, де всі вчення передаються від діда й баби через батьків і до дітей. Поведінка дітей - це дзеркало поведінки батьків. Знаючи це, я розумію наскільки важливо для кожного Індіанця побудувати сильну і врівноважену сім'ю. Роблячи це, я розірву кругобіг болю та забезпечу душевне здоров'я дітей, навіть тих, котрі ще не народилися. 

Відсьогодні:

Я спрямую свої зусилля для того, щоб першочергово відбудувати сім'ю.

Я ніколи не здамся і не залишу свою сім'ю лише на матір.

Я є відповідальний за те, щоб відновити сили своєї сім'ї. Щоб досягти цього, я плекатиму наше духовне, культурне та суспільне здоров'я. Я ставитимуся до членів сім'ї з довірою, шаною та повагою і плекатиму дисципліну. Але насамперед я буду послідовним у моєму ставленні до сім'ї.

Я бачу, що діди, бабці та Старійшини грають важливу роль в освіті моїх дітей.

Я розумію, що чоловіки та жінки є разом основою для сімейного життя. Я слухатиму поради свого подружжя заради блага нашої родини, а також заради блага моєї Індіанської Нації.

### Четверте вчення: щодо громади

Індіанська громада багато дає для сім'ї. Найважливіше - це відчуття належності, тобто належати цьому народу і мати місце куди прийти. Наші Індіанські громади мають бути відновлені до здорового стану, щоб наступні покоління точно мали місце, куди прийти за звичаями, мовою та спілкуванням з іншими Індіанцями. В громаді честь одного - це честь усіх, а біль одного - це біль усіх. Я працюватиму над зміцненням та відновленням всіх частин нашої громади. 

Як Індіанець:

Я буду віддавати належне своїй громаді, присвячуючи їй свій час та хист, коли матиму змогу.

Я плекатиму дружні стосунки з іншими Індіанськими чоловіками заради взаємної підтримки та сили.

Я враховуватиму наслідки наших рішень для наступних семи поколінь; таким чином наші діти та внуки успадкують здорові громади.

Я піклуватимусь про людей в громаді, що потребують цього; я дбатиму, щоб зникли всі речовини, що затьмарюють розум, такі як алкоголь та наркотики, та щоб наші громади були назавжди вільні від насильства.  

Якщо кожен з нас зможе робити це все, то інші братимуть приклад; наша громада пишатиметься собою.

### П'яте вчення: щодо Землі

Наша Земля-Мати - джерело усього живого, чи це рослини, чи двоногі, чи чотириногі, чи крилаті, чи люди. Земля-Мати - наша найбільша вчителька, якщо ми будемо слухати, спостерігати та поважати її. Якщо ми житимемо з нею у злагоді, вона переробить все те, що ми споживаємо і зробить це доступним для наших дітей і для їхніх дітей. Як Індіанець, я маю вчити своїх дітей, як піклуватися про Землю, щоб нею могли користуватися майбутні покоління. 

Відсьогодні: 

Я розумію, що Земля - це наша мати. Я ставитимуся до неї з шаною та повагою.

Я поважатиму взаємозв'язок усіх речей та всього живого. Я розумію, що Земля не належить нам, але що ми належимо Землі.

Природний закон має найвищу владу над землями та водами. Я вивчатиму знання та мудрість природних законів. Я передам ці знання своїм дітям.

Земля-Мати - жива і підтримує життя. Я не мовчатиму, якщо бачитиму, що хтось кривдить Землю. Так, як я захищатиму свою власну матір, так я захищатиму і Землю. Я забезпечу, що земля, вода та повітря лишаться неушкодженими для моїх дітей і для дітей моїх дітей - навіть ще ненароджених.

### Шосте вчення: щодо Творця

Як Індіанець, я розумію, що ми нічого не досягнемо без присутності Великого Духа в нашому житті. Ані я, ані мої старання нічого не варті без Творця. Бути Індіанцем і бути духовним - це одне й те саме. Духовність - це подарунок нам від Величного. Цього дня я обіцяю йти Червоним Шляхом.   

Як Індіанець, я повернуся до традиційних та духовних цінностей, котрими керувалися мої предки впродовж минулих поколінь.

Я по-новому дивитимусь на силу наших обрядів та релігії, оскільки вони важливі для власне виживання нашого народу.

Ми вижили і ми будемо духовно зростати та процвітати. Ми будемо гідно слідувати нашим вченням та меті, що їх нам дав Творець.

Щодня я молитимусь та проситиму ради. Я зобов'язуюся йти Червоним Шляхом, під цим або під іншими іменем - як він називається у моїй власній культурі.

Якщо я - християнин, я буду добрим християнином. Якщо моє вірування - корінне, я віддано йтиму його шляхом. 

Якщо кожен з нас зможе робити це все, то інші братимуть приклад. Від сьогодні та надалі я виділятиму час та сили на духовність, прагнучи пізнати волю Творця.

### Сьоме вчення: щодо себе

Я думатиму над тим, якою людиною я хочу бути, коли я стану Старійшиною.

Я почну вдосконалюватись, щоб стати такою людиною.

Я йтиму із Великим Духом та предками поруч зі мною. Я плекатиму хороший гумор. Я плекатиму ясний розум. 

Щодня я слухатиму голос Творця у вітрі. Я буду спостерігати за природою і проситиму, щоб я помітив той урок, що трапиться на моєму шляху.

Я шукатиму керівні настанови, котрі керували моїми предками. Я йтиму з гідністю, честю та смиренням, поводячись як воїн.

Я шукатиму керівництва від Старійшин, щоб я міг зберігати знання культури, обрядів та пісень і щоб я зміг передати їх наступним поколінням.

Я сам обираю робити це все, тому що ніхто не зможе зробити це за мене.

Я знаю, що не можу віддати те, чого не маю сам, тому я втілюватиму слова в дії.  

_Зі Зборів Корінних Американців у червні 1996 року в Колорадо._

-----

Джерело: 

- [Seven Philosophies For a Native American Man](https://native-americans-online.com/native-american-seven-philosophies.html)
- [Seven Philosophies For a Native American Man (Web Archive)](http://web.archive.org/web/20120204121954/http://www.sapphyr.net/natam/natam7philosophies.htm)

## Seven Grandfather Teachings

 - https://aihschgo.org/seven-grandfather-teachings/
 - https://waseyabek.com/seven-grandfather-teachings/
 - https://whitebison.org/

Respect - Buffalo  
Love - Eagle  
Courage - Bear  
Honesty - Bigfoot/Raven  
Wisdom - Beaver  
Humility - Wolf  
Truth - Turtle  
