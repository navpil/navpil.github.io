---
layout: post
title: "Про кольори"
source: fb
tags:
  - misc
---

В людей в оці є три фоторецептора-колбочки, які умовно називаються синій, червоний і зелений і завдяки ним ми бачимо всі кольори веселки. 

Існує багато людей в яких деякі з цих колбочок відсутні, або працюють не на повну потужність. Зазвичай вони погано розрізняють зелений і червоний кольори і їх називають дальтоніками. Мені завжди це було цікавим, але бачення дальтоніків я ще можу уявити і радикально дивним мені це не здавалося. 

З другої сторони є тварини, в яких цих фоторецепторів більше. І ось тут я зависав. Як так? Які кольори вони бачать, які не бачимо ми? І як це взагалі можливо? Ну добре, я ще уявляв що вони бачать ультрафіолет чи інфрачервоне світло, але навіщо якійсь там креветці аж 8 рецепторів і як вона ними бачить? Що може існувати крім RGB (red-green-blue)? 

Нарешті, переглянувши нижченаведене відео, я зрозумів чого ми не бачимо. Тобто сам колір я уявити собі не можу, але розумію звідки він береться.
 
Проблема в тому, що люди настільки звикли до своєї триколбочкової обмеженості, що навіть готові казати фрази на кшталт "жовтий колір - це суміш зеленого і червоного світла". Насправді це - брехня. Змішуючи зелене і червоне світло ми просто обдурюємо наше око і змушуємо його думати, що це - жовтий колір. 

Тобто якщо припустити, що довжина хвилі жовтого кольору десь 580нм, а нашому оку включити паралельно дві частоти, умовно 530нм (зелений) і 630 (червоний), то ми не відчуємо різниці. Для нас ці два кольори виглядатимуть однаково. Це використовують монітори, які можуть випромінювати лише три частоти, але цього достатньо для того, щоб ввести в оману наше око. Все було б інакше, якби в нас була така собі "жовта колбочка". Ми б тоді відчули різницю між сумішшю двох частот і однією частотою, так само як відчуваємо різницю між сумішшю червоного з синім та чистим зеленим. 

Ось звідки беруться ці незліченні кольори, яких ми не бачимо. Комбінацій частот світла - безліч, але більшість з них виглядає для нас однаково. 

Додам ще, що хоч на моніторі для людини кольори виглядають натурально, але світло з монітору падаючи на предмет спотворює його справжній колір, тому що предмету все одно, які там колбочки в людини - він поглинає і випромінює певний спектр світла, і якщо в світлі цього спектра нема, то і випромінювати немає чого.

А відео, до речі - чудове.

[The Weird World in RGB](https://www.youtube.com/watch?v=uYbdx4I7STg&ab_channel=TechnologyConnections)