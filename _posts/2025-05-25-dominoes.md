---
tags:
  - games
source: wp
title: "Як грати в доміно?" 
exts:
  - https://navpil.wordpress.com/2025/05/25/how-to-play-dominoes/
  - https://www.youtube.com/watch?v=KFYeNh2Zew4
---
Набір доміно складається з 28 плиток, кожна складається з двох половинок, де намальовано від жодної цятки, що називається пусто, до шести.
Плитка з двома однаковими половинками називається дубль (наприклад дубль-два замість два-два).

## Правила гри "Козел"

Найпоширеніша гра на наших теренах - це "Козел".

Перед роздачею гравці ретельно перемішують набір доміно.
Гравці на початку гри беруть по сім плиток, решта плиток утворюють так званий базар.
Потім почергово кладуть плиточки на стіл в ряд, прикладаючи однаковими половинками одне до одної.
Ціллю гри є лишитися в кінці з якомога меншою кількістю очок на руках, а в ідеалі - без плиток взагалі.

Першу викладку починає гравець з дублем 1-1.
Якщо такого немає - то з дублем 2-2 і так далі. 
Наступну викладку починає гравець, що виграв у попередній.

Дублі традиційно кладуть впоперек.
Докладати плитки можна лише до однієї з двох сторін.
Також традиційно плитки можна повертати під прямим кутом для економії місця.

Якщо у гравця немає на руках підхожої плитки, він тягне собі плитки з базару, допоки не знайде ту, котрою можна походити. 
Якщо ходу нема і базар - пустий, гравець пропускає свій хід.

Якщо гравець виклав останню свою плитку - він переміг і починається підрахунок очок.

Буває також ситуація під назвою "риба", коли на стіл не можна докласти жодної плитки, але плитки на руках ще є. 
Наприклад якщо на кінцях викладки - трійки, але всі трійки вже викладені на стіл (а всього їх вісім) - то це риба. 
Тоді гра автоматично закінчується і проводиться підрахунок очок.

В кінці кожен гравець записує собі очки з плиток, котрі в нього лишилися. 
Хто набрав сто одне очко - програв.
Якщо ніхто не набрав сто одне очко - партія продовжується наступною роздачею.

Якщо грає четверо гравців, то заведено грати на пари.
В такому випадку, якщо один гравець з пари переміг, то його партнер не пише ніяких очок, а пара, що програла пише собі суму власних очок.
Базару в грі на чотирьох нема.

## Варіанти ігор в доміно

Є різні варіанти цієї гри і правила відрізняються від компанії до компанії.

Іноді бувають перездачі за забагато дублів на одній руці.

Іноді грають, що з базару тягнуть щонайбільше одну плитку. Також можуть домовитися, що остання, або дві останні плитки з базару - не беруться. В деяких закордонних варіантах плитки з базару взагалі не беруться - так грають на Кубі з набором дубль-дев'ять - всього плиток там 55 і якщо грають на пари, то роздають по десять плиток, а п'ятнадцять не беруть участі в розіграші.

Бувають різні правила пов'язані з рибою. Наприклад - що робити, якщо на руках, або в базарі лишився дубль? Тобто викладені шість плиток з трійками, гра вже заблокована, але дубль лишився. В таких випадках можна домовитися, що дубль на руках ще можна докласти, але з базару вже ніхто нічого не тягне. Також з рибою треба домовитися кому і як пишуться очки, якщо грають на пари, особливо якщо в гравців однакова кількість очок. В таких випадках буває всю суму очок лишають до наступної роздачі і тоді пишуть всю суму тому, хто програв наступну роздачу.

Іноді пишуть очки не тим, хто програє, а тим, хто виграє - наприклад той, хто переміг пише собі суму очок суперників - за такими правилами грають в "П'ятірочки", про які я ще писатиму.

А ще бувають особливі правила для дублів пусто-пусто та шість-шість. Тому якщо хочете з кимось зіграти в доміно, заздалегідь домовтеся про правила.

На Заході буває грають наборами доміно дубль-дев'ять, дубль-дванадцять і аж до дубль-вісімнадцять.

На Сході ж грають особливим набором на 32 плитки без дублів і там є свої особливості. Про Східні доміно можна почитати у статі ["Короткий вступ до Східного доміно"](https://navpil.wordpress.com/gupai/quickstart/)

Є багато ігор в доміно, деякі дуже схожі на Козла, деякі - зовсім на нього не схожі, наприклад гра Техас 42, де набором доміно грають, як в карти.
Однією з найцікавіших ігор в доміно є П'ятірочки, про яку буде окрема стаття.

Сайти з правилами:

 - https://lucky-fun.com/domino/kozel/rules/
 - https://prikol-shop.com.ua/ua/originalnye-podarki/igry-karty-golovolomki/nastolnaya-igra-domino
 - [Правила доміно (англ.)](https://www.pagat.com/domino/line/block.html)
 - [Кубинське доміно (англ.)](https://www.pagat.com/domino/line/cuban.html)
 - [Техас 42 (англ)](https://www.pagat.com/domino/trick/42.html)