---
layout: post
date: 2019-05-23
title: "Ігри: вступне слово, монетки"
tags: 
  - games
  - coins
---

Довший час я цікавлюся абстрактними класичними іграми і вирішив почати ділитися своїми знахідками і зауваженнями.
Однією з причин виникнення ресурсу з правилами ігор було те, що дуже складно знайти адекватну інформацію про ігри, особливо українською мовою.

Багато ресурсів працюють як енциклопедія правил ігор, що призводить до того, що описаних ігор багато, але щоб вибрати достойну, треба перечитати величезний об’єм тексту, зрозуміти описані там правила і, можливо, знайти якусь перлину.
Як і в енциклопедії, часто відсутні суб’єктивні оцінки, щоб зрозуміти чим гра цікава, а кому вона може і не сподобатися.
Також правила можуть наводитися з помилками, або неповні.
Особливо сумно, коли ігри не тестують і можна потрапити на “поламані” правила, з якими грати або нецікаво, або взагалі неможливо.

Багато ресурсів копіюють інформацію одне з одного, не перевіряючи, тому переходячи з одного на інший можна натрапити на ті ж самі помилки і віднайти справжні правила може бути складно.

Значно цікавіше потрапляти на огляди ігор від людей, котрі справді в ці ігри грають, але це - одиночні сторінки, які теж не так просто знайти і, у зв’язку зі своєю специфікою, більше правил ігор на цих сторінках зазвичай немає.

Я спробую зробити щось середнє між двома підходами.
Я не намагатимуся назбирати якомога більше правил, їх буде відносно небагато, але, сподіваюся, цікавих.
Я буду зосереджуватися на абстрактних іграх - тобто в розділі про ігри в кості навряд чи будуть згадки про ігри, де треба з кубиків збудувати найвищу вежу, чи попасти кубиком у склянку.
Також мене не цікавлять ігри, де єдиним фактором виграшу є випадок.
Сучасні комерційні настільні ігри теж найімовірніше залишаться поза моєю увагою.

Першими правилами, які я викладу на огляд, будуть ігри з монетками.
Я б виклав лише одну гру “Три монетки”, але оскільки ресурси про ігри з монетками практично відсутні, вирішив додати туди трохи більше правил - можливо когось вони зацікавлять.
Що стосується “Три монетки” - я дивуюся, що правил цієї гри немає ніде.
Єдиний ресурс, який про них лише мимохіть згадував, вже, на жаль, не існує.
А це, на мою думку, найкраща гра з монетками.
І я навіть не знаю, як вона насправді називається.
Це теж причина, чому монетки потрапляють на цей сайт першими.

[Власне правила]({% link games/coins.md %})

