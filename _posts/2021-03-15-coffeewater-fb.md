---
layout: post
title: "Навіщо до еспресо подають воду"
source: fb
---

Зайшли ви в кафе, замовили еспресо, а вам до нього подали склянку з водою. Можливо ви просто скажете "О, ніштяк!". Але якщо ви такі як я, то у вас одразу виникло питання "Навіщо вони це зробили? Що мені робити з водою? Для чого вона мені? Коли її пити?". Ви дивитеся по сторонах, пробуючи копіювати поведінку людей за сусідніми столиками, але в них як назло латешечки і капучіно. В дядька навпроти теж еспресо, але він туди кинув дві ложки цукру і з цього ви розумієте, що він теж не експерт. То яка ж відповідь?

Впродовж останніх двадцяти років я робив ґрунтовне дослідження, навіщо подають воду до еспресо (я трішки перебільшую). І одразу ж на початку дослідження я отримав дві суперечливі версії, що ще більше підігріло мій інтерес.

Перша версія була, що випивши воду після еспресо, ви ображаєте барісту, бо тим самим ви показуєте, що еспресо вам настільки не сподобалося, що ви його вирішили запити водою. Оскільки баріста не знає, коли ви пили воду, до, чи після, то краще цю воду не пити взагалі, бо залишена на столику недоторканна вода означає, що еспресо вам сподобалося. 

Майже одразу я почув другу версію, що справжні гурмани роблять ковток води перед кожним ковтком еспресо, щоб отримати недоторканно чисту насолоду від кожного граму чарівного напою. Якщо ви п'єте еспресо одним ковтком, то і воду відповідно перед питтям кави треба випити одразу всю.

Насправді ці версії не зовсім заперечують одне одну, але якщо людина робить ковтки води між еспресо, то барісті не ясно чому вона це робить - тому що їй еспресо подобається і вона хоче підготувати свої смакові рецептори до нової порції насолоди, чи воно їй не подобається і вона хоче змити смак тої гидоти зі свого рота. Але, можливо, не варто так зациклюватися на образі/компліменті барісті? Навряд чи вона, або він сидить і пильно на вас дивиться. Якщо вам сподобалося, то ви лишите чайові, або прийдете знову, а як ні, то ні, та й по всьому.

З власного досвіду - я раз зайшов в непогане з вигляду кафе, де подавали італійську каву. Там мені налили в філіжанку щось настільки перепалене і гірке, що я просто змушений був запивати це водою. Тоді я дізнався про дуже цікавий ефект - якщо після перепаленої кави випити води, то вода здається солодкою. Тоді в тому італійському кафе я насоложувався не так смаком кави, як смаком води.

Найдивніший варіант версії запивання кави, що я його чув: еспресо запивають водою, тому що для деяких людей смак занадто інтенсивний, тому його треба розбавляти. В мене, звичайно, виникає логічне питання - якщо смак еспресо для вас занадто інтенсивний, то навіщо ви його тоді берете взагалі? Але, зрештою, ваше право.

На цих варіантах - підготувати свій язик до смачної кави, або навпаки - змити несмачну - все не закінчується.

Оскільки еспресо не насичує людину водою, а навіть навпаки, то щоб не відчути легкі наслідки зневоднення, варто перед вживанням еспресо випити склянку води.

Значно рідше можна почути інший аргумент - що оскільки кава може вплинути на колір зубів, то після пиття кави треба її змити з зубів водою. Правда, в цьому випадку, чому воду подають лише до еспресо - не ясно.

Ще були варіанти від друзів: 

 - Звичайна вода (не газована) дається до рістретто (а не до еспресо) оскільки це концентроване еспресо в може довести до інфаркту. Тому пити потрібно спершу пригубити каву - потім воду і так доки не допив. Також на Близькому сході це пов'язане із дією кави як діаретика, який спричинює зневоднення. Тому пити треба разом щоб не гепнутись під гарячим сонцем пустелі.
 - Я знаю, що людям, що мають хоч мінімальні проблеми з травленням, міцна кава подразнює шлунок, а вода перед кавою чи після (не дуже принципово, коли саме) пом'якшує цей ефект і дозволяє насолодитись напоєм без неприємних наслідків на кшталт печії чи шлункових кольок.
 - З еспресо можна зробити американо, доливши туди трішки води, або "помийки" - доливши еспресо у стакан з водою.

Чув я також дві історичні версії, чому до кави подають воду. Жодну з них я не перевіряв і подаю як є.

Перша: раніше, в столітті так вісімнадцятому-дев'ятнадцятому, знайти чисту воду було складнувато. Оскільки кава - непрозора, її можна робити і з брудної води, і візуально різницю не помітно (саме тому я пив каву а не чай, коли ми стояли з наметами біля озера). Для того, щоб переконати клієнта в тому, що кава зроблена з чистої води, чи принаймні дати зрозуміти, що чиста вода у закладі присутня, її склянку подавали разом з кавою. Мовляв "ось така чиста у нас вода, не переживайте, в каві - така сама".

Друга: кава походить з жарких держав і вода там дуже цінується. Кава і вода вважалися двома найкращими напоями в світі, тому коли їх подавали разом, це мало символізувати найвищу насолоду від напоїв, якої лише можна досягнути.

Моє дослідження далеке від завершення, але висновки для себе я вже зробив.

Якщо мені до еспресо подали склянку воду, я спочатку випиваю її - по перше я люблю пити воду, по друге для запобігання зневодненню, по третє, щоб підготувати язик для кави. А потім вже п'ю еспресо. А якщо воно мені не сподобался, то прошу в жінки або дітей запити чимось, що взяли вони. Вони ж бо, зазвичай, чисте еспресо не беруть.

А яку версію про воду і еспресо знаєте ви?

