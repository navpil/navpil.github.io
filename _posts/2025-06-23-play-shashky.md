---
tags:
- games
source: wp
title: "Як грати в шашки"
exts:
- https://navpil.wordpress.com/2025/06/23/play-shashky/
---
Шашки - це поширена в Україні гра для двох гравців. За популярністю вона не поступається шахам та доміно. 

Грають на шаховому полі 8 на 8, в кожного гравця 12 шашок.
Як і в шахах, праве нижнє поле має бути білим.
Грають лише на чорних полях дошки, білі поля участі в грі не приймають.
Перед початком гри гравці розставляють свої шашки на перші три ряди. 

Ходять по черзі.
За хід гравець може або походити, або побити.

Ходять шашки на одне вільне поле косо вперед.
Тобто назад шашки не ходять.
На зайняті поля ходити не можна.

Але якщо шашка може побити, вона змушена це зробити, тобто бити - обов'язково.
Б'ють шашки так, що вони перестрибують через чужу шашку, що знаходиться поруч, якщо за чужою шашкою є пусте поле. 
Бити можна як вперед, так і назад. 
Якщо шашка може продовжувати побиття - вона зобов'язана бити далі.
Побита шашка лишається на дошці до закінчення ходу, але знову перестрибнути через неї не можна.
Лише коли хід закінчився, побиті шашки знімаються з дошки.
Якщо в гравця є декілька варіантів побиття - він може обирати будь-який.

На останньому ряду шашка перевертається та перетворюється на дамку. 
Тепер вона може ходити і вперед і назад на яку завгодно кількість вільних полів. 
Вона може побити шашку, котра стоїть далеко і зупинитися може на майже будь-якому вільному полі за нею.
Майже - тому що дамка зобов'язана продовжувати побиття, якщо це можливо.
Якщо шашка проходить останній ряд під час побиття, то вона стає дамкою одразу і може продовжувати побиття, вже як дамка. 

Гравець виграє, якщо він побив усі шашки суперника, або якщо суперник - заблокований і не може походити.

Офіційні правила нічиєї відносно складні, але в неформальній атмосфері люди нічию відчувають інтуїтивно - це тоді, коли ніхто не може виграти.
З офіційних правил варто згадати два правила нічиєї: 
 - якщо ситуація на дошці повторються три рази
 - якщо гравець з трьома і більше дамками не зміг побити самотню дамку суперника впродовж п'ятнадцяти ходів. 

Шашки грають по всьому світі, але в різних державах правила відрізняються. Іноді - трохи, а іноді - дуже сильно.
В наступній статті будуть описані найцікавіші варіанти шашок, включно з регіональними.
