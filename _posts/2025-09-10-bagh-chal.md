---
tags:
- games
source: wp
title: "Баг-чал - народна гра Непалу"
exts:
- https://navpil.wordpress.com/2025/09/10/bagh-chal/
---
Баг-чал - це мисливська гра з Непалу. Вірогідно є однією з найкращих мисливських ігор взагалі. В гравців - різні армії та різні цілі, один має знерухомити суперника, а інший не має йому дати це зробити. Баг-чал належить до так званих "тигрових ігор", тому що грається на кіркатовій дошці, та й в перекладі "баг-чал" просто означає "тигрова гра".

Баг-чал на відміну від багатьох інших мисливських ігор є цікавим для обидвох гравців і в цю гру досі грає старше покоління непальців в парках та на вулицях.

    T--.--.--.--T
    |\ | /|\ | /|
    .--.--.--.--.
    |/ | \|/ | \|
    .--.--.--.--.
    |\ | /|\ | /|
    .--.--.--.--.
    |/ | \|/ | \|
    T--.--.--.--T

    T - тигри; козли починають гру з-поза дошки

Баг-чал грається на особливій квадратній дошці 5 на 5 з декількома намальованими діагоналями. На такому ж полі грають в гру кіркат. Фішки тут ставляться на перетини ліній. Один гравець грає за **тигрів - їх чотири** і на початку гри вони розташовуються по кутах. Другий гравець грає **двадцятьма козами**, котрі починають гру поза дошкою. **Першими ходять кози**. За перших двадцять ходів кози виставляються на дошку і лише на двадцять перший хід вони починають по дошці пересуватися. Тигри ж рухаються по дошці із самого початку гри.  

Ходять як кози, так і тигри здовж ліній на сусіднє вільне поле. **Тигр може побити козу**, стрибнувши через неї. Кози побити тигра не можуть. **Бити не обов'язково**. За хід **можна побити лише одну козу**. Тигр може побити козу і тоді, коли ще не всі кози виставлені на дошку - ніяких обмежень в цьому плані нема.

**Ціллю кіз є знерухомити усіх чотирьох тигрів** - так щоб в них не було жодного ходу. **Ціллю тигрів є побити п'ять кіз**. Для уникнення нічийних ситуацій можна ввести правило, котре забороняє гравцям рухати фішками туди-сюди, або іншими словами - робити хід, котрий повторить попередню ситуацію на дошці. При чому тягар зробити інший хід падає саме на кіз. 

В людей, які вперше грають у цю гру буває складається враження, що в кіз є легка переможна стратегія - адже в першій фазі гри можна виставляти кіз так, щоб їх неможливо було побити. Але всіх фігур разом - 24, а полів - 25. Тобто коза в якийсь момент зобов'язана походити на це вільне поле і зазвичай її після цього поїдає тигр. Насправді гра - досить врівноважена, інакше вона б не була такою популярною. 

Як це часто буває, в цієї гри є різні варіанти, наприклад з іншою кількістю тигрів та кіз. Є схожі ігри, котрі граються на таких самих квадратних дошках, іноді з домальованими трикутниками з країв. Подібні ігри також граються на трикутних полях і їх зазвичай називають "леопардові" ігри. З європейських ігор схожою грою є "Лисиця та гуси".

[//]: # (Про інші види мисливських ігор можна почитати на сторінці __hunting-games.md__)

- Спробувати пограти в баг-чал можна тут: [Bagh Chal on rat32](http://bagchal.rat32.com/)
- Ще одна онлайн версія гри (треба обрати правильну форму дошки) на [Online Solo Games](https://www.onlinesologames.com/tigers-and-goats)
- Стаття про спад популярності баг-чалу тут: [Bagh Chal: A native board game on the brink of extinction](https://kathmandupost.com/art-culture/2021/09/09/bagh-chal-a-native-board-game-on-the-brink-of-extinction)
