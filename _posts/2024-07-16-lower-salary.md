---
tags:
  - work
source: linkedin
title: Чи варто йти на нижчу зарплатню? Хвилинка фінансової грамотності.
---
Спочатку опишу ситуацію. Вона реальна, хоч і цифри вигадані. Людина заробляла 4к, але вона втратила роботу. Їй неодноразово пропонували роботу за 3к, але вона відмовляється, бо таким чином вона "недозаробляє" 1к і намагається таки шукати пропозиції за 4к. Так вже пройшло 2 місяці.

Порахуймо - за цих два місяці людина заробила 0, хоча могла заробити вже 6к. Якщо так пройде ще 2 місяці, то в неї на руках досі 0, хоча могло бути 12к. Уявімо, що за чотири місяці ця людина таки знайшла роботу за 4к. Скільки часу має пройти, щоб кількість зароблених грошей вирівнялася? Ще 12 місяців. Тобто чотири місяці з зарплатою на 3к наздоганяються зарплатою 4к аж за рік. Або іншими словами - 3к впродовж 16 місяців дорівнюють 4к впродовж 12 місяців. 

Які можна зробити висновки? 

1. Страх "недозаробити" 1к (4к мінус 3к) в цьому випадку - неправильний. Боятися треба "недозароблених" 3к - тої зарплати, від якої людина відмовляється.

2. Якщо людина щось їсть, то вона за час безробіття проїдає свою фінансову подушку. Фінансова подушка - не безкінечна, це треба враховувати. Наприклад, якщо людина звикла жити на 2К на місяць, то з зарплатнею 3к в неї через чотири місяці буде плюс 4к на рухах, а без зарплатні мінус 8к.

3. Заробляючи 3к людина може відчувати незадоволення, але принаймні в людини немає стресу від безробіття. Особливо, якщо людина одружена.

4. Маючи роботу, легше знайти іншу роботу, аніж не маючи її. За цих 16 місяців пошуків людина нічого не втратила, а більшість часу навіть знайшла.

5. Заробляючи 3к пробілу в резюме не буде. Чи такий пробіл - проблема, чи ні, вирішувати не мені.

6. В прикладі не врахований можливий підйом зарплати на новому місці. Якщо такий відбувся, то зарплата вирівнюється ще пізніше.

7. 3к - це і так жирна зарплата, реально. Не-айтішники офігівають від цієї зажратості.

8. Якщо аргументом є "я вже стільки часу витратив на пошук роботи за 4к, я не можу здаватися" - почитайте про Sunk Cost Fallacy (омана незворотних витрат).

Чому ж пропонують нижчу зп? Я навіть не хочу зараз починати про "ринок роботодавця". Хто зна - може все простіше і людина була просто переоціненим працівником? Можливо її задорого купили, але пізно це зрозуміли? Можливо вона росла на проекті від вислуги років, а не технічно? А може вона просто сиділа на грошовитому проекті, де гроші не рахували? Я бачив всі ці варіанти.

В кожного свої розклади. Я не можу врахувати все. Але в цій ситуації, про яку я чув, і яка надихнула мене на цей пост, я наполегливо раджу людині таки працювати на нижчу зп.


----------------

5mo

Я ніколи не готувався до технічних співбесід (по програмуванню). І чесно, не до кінця розумію, як я це взагалі маю робити.

Якби я йшов на екзамен по структурах даних, я б точно щось повторював. Але до чого готуватися на реальній співбесіді? Алгоритми сортування? Структури даних, графи і дерева? Бази даних? Багатопоточність? Фреймворки - прямо усі, з якими я працював? Білд-тулзи? Розподілені системи? Я мав справу з занадто великою кількістю технологій, щоб усе це повторювати. На співбесіді я показую те, що я знаю. Якщо я чогось не знаю - ну то шкода, після співбесіди можна навчитися. В програмуванні є занадто багато чого, тому почути відповідь "я з цим не працював, точно не знаю, як воно працює" - цілком нормально. Приємно, коли після цього йде фраза "але я працював зі схожою технологією, можу розказати як це відбувається там", або щось схоже. Власне так я і відповів на тому, що можна назвати моєю першою співбесідою. Питання було по Джаві, а я відповів про ПХП. Відповідь була зарахована.

На співбесіді я не зможу написати алгоритм мерж-сорту. Але по-перше, в мене ніколи його і не просили, а по-друге, я розумію, що він існує, чим він відрізняється від квік-сорту і можу пояснити принцип роботи. Інтерв'юверів це зазвичай задовільняє.

Власне, найкращий спосіб підготовки до співбесіди - це тримати себе в тонусі, наприклад якісно вирішувати на проекті технічні задачі; час від часу підчитувати якісь статті; читати технічні книги і проходити курси; проходити задачки на літ-коді, або схожій платформі; читати код бібліотек; писати якийсь пет-проект. Зовсім не обов'язково це все робити одночасно. Якщо ви справді є технічним спеціалістом (не залежачи від рівня), то на співбесіді вистачить бути просто собою. І ніяка підготовка не потрібна.

Судячи з того, що я бачив на ЛінкедІні, то більшість зі мною не погоджується. Якщо ви вважаєте, що готуватися до технічної співбесіди треба - то напишіть чому? І, головне - як ви готуєтеся до технічних співбесід?


-------------------------

Чи можна вважати людину сініором, якщо вона не знає, як працює хеш-мапа (HashMap)?

Це дуже конкретне питання, яке можна узагальнити до "чи має право сініор забувати основи програмування"?

Я чув думки, що сініор таким вже не займаєтсья і що таке знати треба хіба студентам. Та ну! Хіба використання мапи замість масива не є однією з перших ідей при оптимізації роботи з великими масивами даних? Хіба можна сподіватися, що програміст напише нормальний код, якщо він не знає базові правила використання основних структур даних?

Чи я не занадто прискіпливий? Хто зна - може дійсно не варто знати деталі імплементації. Але ж я цього насправді і не вимагаю. На жаль занадто велика частка людей, котрих я співбесідував були впевнені, що хеш-сет (як і хешмапа) погано працює при співпадінні хеш-коду, і дані будуть перезаписані. Я спеціально перепитую - тобто хешсет не гарантує того, що елемент, який в нього поклали, там лишиться? "Так, не гарантує" - чую я у відповідь. Але ж якщо боятися, що дані в хешсеті не залишаться там назавжди, то програміст приречений завжди використовувати список - навіть якщо він там геть не підходить.

При чому так відповідали люди, які мали добряче років досвіду. І після цього питання в мене виникали серйозні сумніви, чи довірив би я їм писати щось окрім простого рест-ендпоінта.

Окрім того, я помітив, що закордонні інтерв'ювери навпаки очікують, що чим сеніорніша людина, тим вона краще (а не тим гірше) знає, як працюють основні типи даних або алгоритми.

Звісно, деякі речі забувати можна. Я, наприклад, як страшний сон, забув фреймворк SmartClient, який я навіть не вписую в резюме (тепер ви знаєте мій маленький секрет). Або я не вважаю, що мені треба весь час повторювати свінговий GridBagLayout. Але ж ми не очікуємо, що людина забуде що String - immutable, метод finalize використовувати заборонено і яка різниця між checked vs unchecked exceptions (я - джавіст, якщо раптом ви цього ще не помітили). То чому можна забувати про роботу HashSet? І помітьте - я навіть не вимагаю знань про ArrayDeque.

Якщо ви, раптом, прочитали це і обурилися, або навіть образилися на мене, мовляв ви самі цього не знаєте, але воно вам не заважає в роботі - пораджу все таки передивитися якийсь непоганий курс по алгоритмах і структурах даних (мені зайшов Algorithms від Sedgewick). Ніколи не соромно вивчити базу. Це лише зробить вас кращим програмістом.

Тим не менше питання лишається в силі - чи можна вважати людину сініором, якщо вона не знає, як працює хеш-мапа? Як ви вважаєте?


------------------------------------

Не бути старпером.

Згідно статистики Доу, я вже належу до старшого покоління програмістів, як би це для мене не було дивним. Але раз вже я туди належу, то я не хочу перетворюватися на неповороткого динозавра, котрий вже все знає, впевнений, що під сонцем немає нічого нового, довіряє лише старим перевіреним технологіям і вважає, що "раніше було краще". Були в мене випадки, коли я зустрічався з такими старшими програмістами, і, хоча іноді їхня консервативність мала зміст, часто вона заважала прогресу і рухові вперед. Так вже сталося, що я останнім часом обіймаю керівні позиції і така позиція з мого боку би могла стопорити і навіть демотивувати команду.

Як же збалансувати консерватизм і прогресивність?

1. Не шкодувати час на пояснення. Якщо в молодшого спеціаліста виникло непереборне бажання все переписати і відрефакторити - треба пояснити на прикладах, чому це, швидше всього, погана ідея. Аргументовано. Тому що без аргументації, навіть якщо я сто разів правий, це буде демотивувати. А чи потрібні нам демотивовані технарі?

2. Дати можливість написати PoC (Proof of Concept), або прототип - не до кінця робоча версія, але на якій можна побачити переваги і недоліки підходу. Прототипи пишуться швидко і не дуже часто. Якщо ідея була погана, то не дуже шкода витраченого часу. Але якщо ідея явно щось покращить - то це був не дарма згаяний час.

3. Бути партнером, а не опонентом. Замість аргументації "чому ні", задавати питання "а як це краще зробити" і "а що робити в цих випадках". Якщо підхід був нежиттєздатним, то сам ініціатор це побачить під час обговорень. А якщо ні - то досвід старшого програміста зможе значно покращити оригінальну ідею.

4. Прислухатися. І наймолодший член команди може принести хорошу ідею - чи десь прочитав, чи почув, чи нещодавно спробував. Хто зна - може він нещодавно пройшов якийсь курс по технології і там дізнався ту деталь, котру більше ніхто з команди не знає. Не можна нехтувати думкою людини лише через те, що вона недовго в галузі.

5. Якщо питання не є принциповим і є радше питанням смаку - замість того, щоб просувати свою думку, є зміст ставити питання на обговорення. Шляхом короткого голосування обирається підхід і надалі він притримується.

Це - не вичерпний список. І не завжди всі підходи спрацьовують. Може хтось щось може додати? Як направляти енергію молоді в правильне русло? І як не перетворитися з тех-ліда у тех-тирана?


------------------------

Що ж таке стресостійкість?

Так склалося, що я працював на одному доволі стресовому проекті - все треба було робити на вчора, нормальних вимог (реквайрментів) не було, з одного боку поспішали, з другого боку ставили палиці в колеса і не давали робити роботу, процеси - відсутні. Не дивно, що саме на цьому проекті ми з хлопцями замислилися над філософською проблемою - а що ж власне є стресостійкість? І ми дійшли до двох взаємо-виключних варіантів.

Перший: стресостійкість, це коли людині кажуть, що все треба було зробити на вчора і він закатує рукави і починає працювати в поті чола, використовуючи для роботи свої вечори та вихідні. Зрештою він видає результат і готовий до нових звершень.

Другий: стресостійкість, це коли людині кажуть, що все треба було зробити на вчора, а він каже - знаєте, я тут намагаюся зберегти баланс роботи і життя, тому вибачте, але через ваш поганий менеджмент я перепрацьовувати не буду. І жоден психологічний тиск на нього не дає ніяких результатів.

В обох випадках людина вміє працювати в стресових ситуаціях, але її реакція є дуже різною. Ми так і не змогли домовитися, що ж власне стресостійкість таке. Можливо у вас є краще визначення? І який вид стресостійкості вам подобається більше?


-----------------------------

Як проводити техінтерв'ю для дівчат?

Не секрет, що більшість програмістів - хлопці. Інтерв'ювери теж, відповідно, частіше - хлопці. Хлопці звикли проводити інтерв'ю хлопцям і коли на співбесіду приходить дівчина, то декого це може трохи спантеличити.

Я бачив як мінімум дві неправильні, але протилежні реакції на дівчину на співбесіді.

Перша - це коли дівчина впливає на інтерв'ювера надихаюче. Таке враження, що інтерв'ювер намагається їй сподобатися, задає не складні питання, сам же на них відповідає, дівчині часто лишається мило посміхатися і співбесіда успішно пройдена.

Друга - навпаки, коли інтерв'ювер ставиться до дівчини упереджено. Мовляв, нема що дівчатам робити в IT, дівчина в команді тільки заважатиме і так далі. Інтерв'ювер дівчину валить, навіть якщо це підсвідомо.

То як же провести техінтерв'ю дівчині і не потрапити в жодну з попередніх пасток? Якщо ваша ціль провести інтерв'ю об'єктивно, то як це зробити?

Ну, по-перше, коли ви знаєте, що ваше ставлення теоретично може бути упередженим, ви вже озброєні цим знанням і зможете певним чином цьому запобігти.

Але, якщо говорити про конкретну пораду - занотовуйте питання і відповіді. Не обов'язково розгорнуто. Після співбесіди, пройтися по пунктах і глянути, що кандидат знав, а що ні, без прив'язки до особистості (не забуваємо, я говорю саме про технічну співбесіду). Насправді, це працює зі всіма кандидатами, не тільки з дівчатами. Харизма людини може замаскувати її незнання і навпаки. В мене було таке і з кандидатами хлопцями. Здавалося б - таке хороше враженя справив, але, якщо пройтися по пунктах, на половину питань відповісти не зміг. А бувало і навпаки.

Насправді я не так часто був присутнім при тому, як хтось інший проводить співбесіду дівчині. Зазвичай отримував ці відгуки опосередковано. Сам же я намагаюся бути неупередженим. Відповідно, мої знання у цій області - обмежені. Тому мене особливо цікавить ваша думка і ваш досвід. Особливо дівчат-програмісток. Чи часто ви зустрічалися з упередженим, чи поблажливим ставленням?

------------------

Чому кандидатам іноді відмовляють занадто стандартними фразами?

Я неодноразово бачив скарги на те, що кандидату відмовили у позиції, а він толком не зрозумів чому. Мовляв кинули якусь стандартну відмазку, але ж він - такий класний, такий розумний, чому ж не взяли? Чому немає розгорнутого пояснення?

Я не можу судити кожен конкретний випадок. Можливо у багатьох випадках не допрацьовують рекрутери. Але я часто був і з іншого боку - з боку рекрутерів, адже я проводив технічні співбесіди і знав справжні, або приблизні причини відмови.

Можу розказати конкретний випадок. Прийшов на співбесіду кандидат. Не дуже сильний, але і не дуже слабкий. Можна вагатися - можливо зіграє роль рівень англійської, можливо особисті якості, можливо як він зайде клієнту. Тобто поки що ані відмова, ані "точно треба брати". І тут під кінець співбесіди, коли я завершив з технічною частиною, приходить рекрутер. Теоретично я міг вже піти, але я на пару хвилин затримався. І тут я не знаю, що сталося з кандидатом. Чи то він перечитався певних італійських ресурсів, чи то вважав себе чимось кращим за всіх навколо, чи то тому що він був хлопець, а рекрутер - дівчина, чи були інші причини, але він ставився до рекрутера, як, перепрошую, до лайна. Демонстративно витягнув смартфон і скролив фейсбук, неохоче відповідав на питання, закатував очі, зітхав - зараз це називається модним терміном "пасивна агресія". На рекрутера він навіть не глянув. При чому, можу запевнити, що рекрутер була максимально ввічливою і ніяк не реагувала на явну зневагу з боку кандидата.

Я довго не затримався. Але потім я свої враження рекрутерам сказав - що технічно він - звичайний середнячок, але таку людину в команду я б не хотів. Якщо він так ставиться до рекрутера, як він ставитиметься до клієнта? Чи до молодших технічних спеціалістів? Як він ставитиметься до менеджерів, чи будь яких інших нетехнічних ролей? Чи він не сприймає жінок у команді в принципі? Навіщо нам в команді "токсичні люди", або, простішими словами - мудаки?

І тепер питання - що написати у фідбеку? "Вибачте, але ви - мудак"? Так і формуються обтічні формулювання типу "вибачте, але нам здається, що ви не підходите на цю позицію".

Якщо вам відмовляють, а ви не знаєте чому - задумайтеся. Можливо проблема у наймачах. Але, можливо, вона криється і у вас.

P.S. Є така книга - "Мудакам тут не місце". Слово "мудак" взяте звідти, майже як технічний термін.


---------------------

Чому варто займатися саморозвитком і не зациклюватися лише на проекті?

Був працівник, який декілька років тому прийшов на свою першу роботу і з того часу там працював. Назви посад на проекті були неважливими, тому він років п'ять лишався джуном. І от мені треба було провести для нього внутрішню співбесіду для переводу на мідла, що сприймалося більше як формальність. Тим не менше я почав в нього питатися по різних технологіях, все по матриці компетенцій, як має бути. І мене чекав неабиякий сюрприз.

Виявилося, що працівник був зовсім не в курсі більшості сучасних технологій. Він знав лише те, що було на проекті. І так-так, я сам часто кажу, що якщо кандидат добре знає, що використовується на проекті - то він і в іншому розбереться, але тут все було значно гірше. Ну от уявіть собі, що на проекті немає ніякого білд сервера (ні TeamCity, ані Jenkins) і людина не те, що не знає, як ними користуватися, чи які є підходи. Людина взагалі не знає про їх існування. Ось тут так і було.

Білд-сервер мені найбільше запам'ятався, але були і інші дивні провали. Хлопець, головне, не був дурний. Я пояснив про білд-сервери і він оцінив цю ідею. Але як так сталося, що він працював п'ять років в галузі і жодного разу з цим не стикався?

Хлопцю я дав рекомендації, він і далі працював, все з ним було добре. Далі не про нього.

Постійний саморозвиток - це важливо. Треба час від часу ходити по конференціях, або дивитися в записі найкращі лекції. Або можна читати книги по різних технологіях. Можна проходити курси на різних Корсерах чи Юдемі. Можна підписатися на різні розсилки - DZone чи різні Java newsletter з радістю вас поспамлять. Можна, зрештою, спілкуватися з колегами на кухні (дія відбувалася до карантину і всі сиділи в офісах) і, якщо вже соромно спитати, то гуглити незнайомі слова самостійно. Варіантів розвитку є багато. Далеко не всі вимагають багато часу. Прочитати статтю займає хвилин 5. 

Якщо вже зовсім не знаєте куди рухатися, то зверніться до своїх HR, скажіть - так-то, так-то, хочу перевірити свої знання і чи чогось мені не вистачає. Майже всі контори, навіть найменші, мають gap-analysis - визначення провалів у знаннях. Вам з радістю приділить годинку якийсь сініор, котрий зможе розказати, чого вам не вистачає. Засоби знайдуться, головне - бажання.

Розвивайтеся, тому що на одному проекті можна і закиснути.

-------------------

Чому креативність - це не завжди добре?

Якщо коротко - я бачив креативний код. І хорошим він не був.

Якщо приходить задача, то можна вирішити її по-різному. Креативний підхід зовсім не обов'язковий. Зазвичай потрібен підхід просто інженерний. Можна пошукати, як цю задачу хтось вирішував до нас. Можна почитати про найкращі підходи, порівняти їх. Можна, навіть, почитати документацію. Можна пошукати якусь бібліотеку. А ще можна прочитати книгу - все залежить від складності задачі.

Але це занадто банально. Що робить занадто креативний програміст? Він може спробувати підійти до задачі творчо, вирішити її по-свому. Я бачив, як людина не розібралася з Dependency Injection і написала власну бібліотеку. Я бачив, як людина не пошукала жодного способу, як спрощено витягати дані з бази даних (я говорю про ORM-mappings) і написала власний велосипед. При чому найгірший який можна було б вигадати - якби це був справжній велосипед, то в нього було б сім квадратних коліс. Якщо ви читаєте код і у вас в голові виникає питання "жах! як можна було взагалі до такого додуматися?" - то ви бачите креативний код. Це оті всі

    if (myBoolean.toString().length() == 4)

і подібні речі.

Я зараз не кажу, що креативність не потрібна взагалі. Але коли я чую, що "креативність - одна з найважливіших рис сучасності", то змушений не погодитися. Без достатньої експертизи креативність може суттєво заважати. Для того, щоб могти вийти за рамки, спочатку треба ці рамки знати.

На фото - випадок креативного підходу до дизайну чайника. Перевернуте вушко виглядає модно, але через особливості земної гравітації, людської фізіології та законів термодинаміки, ним дуже складно користуватися. І, як виявилося, перевірений століттями банальний дизайн "вушко догори" має зміст.

