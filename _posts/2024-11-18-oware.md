---
tags:
- games
source: wp
title: Незвична африканська гра Оваре
---
Оваре (Oware) - це африканська гра з Гани, що належить до сімейства манкал. Манкали схожі між собою тим що гравці грають однаковими зернятками, що кладуться в чарунки, а ходять так, що беруть усі зернятка з одної чарунки і по колу сіють їх по одній в наступні чарунки. При цьому діють певні правила взяття зерняток суперника. Манкали найбільше поширені в Африці та Азії. На наших землях найпоширеніша манкала - це Калаха, котра була придумана американцем у двадцятому столітті для комерційного використання. Прикро, але Калаха дає невірне уявлення про ігри манкали і насправді краще в неї не грати _(про це буде окрема стаття)_. На щастя тим самим набором можна зіграти в гру Оваре - цікаву гру перевірену роками. 

Для Оваре потрібна дошка з чарунками - по шість на кожного гравця, що розташовуються в два ряди, і ще по одній великій чарунці, в котрі кладуться виграні зернятка - тобто разом поле має 14 чарунок - 12 менших і 2 більших. На початку гри в кожну малу чарунку кладеться по чотири зернятка. Кожен гравець керує шістьма чарунками зі свого боку.

За хід гравець обирає чарунку зі свого боку, бере з неї всі зернятка і розкладає ці зернятка по одному в усі наступні малі чарунки, як свої, так і суперника, проти годинникової стрілки. Ця дія називається "сіяння". Великі чарунки - пропускаються, вони використовуються лише для збереження виграних зерняток. Також, якщо в чарунці було більше одинадцяти зерняток і сіяння іде на друге коло, то чарунка з котрої бралися зернятка - пропускається. 

Якщо останнє посіяне зернятко потрапляє в чарунку суперника так, що в ній тепер знаходиться два або три зернятка, то всі ці зернятка забираються з дошки і кладуться у велику чарунку - це виграш гравця. Окрім цього, якщо в попередній чарунці суперника теж було 2-3 зернятка, вони теж забираються і так далі по колу. 

_Приклад: уявимо собі, що гравець поклав по зернятку в чарунки суперника F, E, D, C, B (в такому порядку; ми вважаємо, що чарунки промарковані зліва направо, але зернятка сіються справа наліво). Якщо в чарунці "B" зараз 2 зернятка, вони забираються з дошки; якщо в чарунці "C" - 3 зернятка, вони теж забираються; якщо в чарунці "D" 4 зернятка, вони лишаються; скільки зерняток лишилося в чарунках "E" та "F" - не важливо, навіть якщо там 2 зернятка, вони не беруться з дошки, тому що чарунка "D" перервала взяття._

Гра закінчується тоді, коли гравець не може зробити хід - тобто в його чарунках немає жодного зернятка. Тоді рахуються виграні зернятка, додаються ті, котрі лишилися на власній половині дошки і виграє той, в кого їх більше. Також гравці можуть домовитися завершити гру, якщо бачать, що ніякого взяття більше не відбудеться. Якщо гравець зібрав більше ніж 24 зерен, він одразу може оголосити перемогу - грати далі беззмістовно.

Є дві виняткові ситуації:
 
Перша - це якщо в суперника після його ходу не лишилося в чарунках жодного зернятка, за можливості треба походити так, щоб в нього з'явилося хоча б одне зернятко - це називається "погодувати" суперника. Якщо погодувати суперника не вийде - тоді гра завершується

Друга ситуація називається "великий шолом" - відбувається це тоді, коли гравець так походив, що згідно з правилами він би забрав усі зернятка суперника з дошки. Але це - суперечить попередньому правилу, котре зобов'язує ходити так, щоб суперник не голодував. В такому випадку взяття не відбувається взагалі.

Насправді є інші способи вирішення проблеми "великого шолому", наприклад що так ходити не можна, або що всі взяті зернятка віддаються супернику, але попереднє правило використовується на турнірах і є найбільш вживаним та простим.