---
source: medium
tags:
 - ethics
 - war
title: Вовк в овечій шкурі і Папа Римський
---
Вовк в овечій шкурі - це поширена і відома метафора. 
Зустрічається вона і в Біблії, але багатьом вона відома ще з глибокого дитинства з казочки про Трьох Поросят, де вовк намагався обдурити поросяток, котрі сховалися в дерев'яній хатці (це якщо ви знайомі з оригінальною версією, а не радянською обробкою). 
Але ми так і не навчилися бачити таких вовків, особливо в двох випадках - коли вони маскуються під патріота, або під священника.

Маскування під патріота - більш очевидне. 
Його часто використовують політики, щоб отримати владу, а потім лобіюють інтереси різних груп. 
А ще вишиванкою можуть прикриватися корупціонери та недобросовісні бізнесмени, коли вони одного дня співають "Червону калину", а другого займаються незаконною вирубкою заповідних зон. 
Але маскування під патріота менш цікаве.

Значно цікавішим є другий випадок. 
Уявімо собі абсолютно безпринципну людину, котра не хоче чесно працювати. 
Але кар'єра злочинця і її теж лякає і в'язниця не надихає. 
І ось ця людина звертає увагу на священницький сан. 
І бачать там величезну кількість переваг. 
Священників люди поважають. 
Їм навіть носять їсти. 
Люди вони далеко не бідні. 
Жити і їсти буде де. 
На церкву гроші збираються готівкою, без касового апарату, тому можна собі і накрасти, й ніхто цього не помітить. 
В деяких випадках навіть жінку можна мати. 
Така безпринципна людина готова говорити щодня речі, в які вона не вірить - головне, щоб вірила паства і носила гроші. 


Віруючі люди, можливо, зараз обурюються (невіруючі, швидше всього, навпаки - посміхаються) - але ж хіба немає таких священників? 
Хіба немає випадків, коли священники крадуть? 
Або викликають собі дівчат легкої поведінки на зйомну квартиру? 
Або зваблюють молодь (чим особливо відома католицька церква)? 
Дуже наївно вважати, що будь-хто, хто ходить у рясі - є справжнім християнином. 
Власне справжні священники та істинно віруючі, мають не обурюватися, а навпаки. 
Вони особливо мають бути зацікавленими, щоб таких вовків у овечих шкурах було якомога менше.

Думка про те, що не можна вірити усім людям в рясі та вишиванках прийшла до мене давно. 
Але чому я це вирішив написати зараз?

Папа Римський в агресії Росії відносно України прийняв очевидно хибну позицію. 
Він утотожнює добро і зло і просить Україну пробачити Росію, здатися і розпочати мирні переговори, замість того, щоб попросити Росію вивести війська з України. 
І є два варіанти. 


Перший - Папа взагалі не розуміє, що таке мораль. 
І якщо це так, тоді гріш ціна християнству, якщо навіть Папа Римський не розуміє різниці між злом і добром.

Другий, і більш імовірний, Папа Римський насправді - вовк в овечій шкурі. 
Йому платять російськими рублями. 
Він нас просто дурить своєю рясою.
