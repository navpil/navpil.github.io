---
layout: post
title: "Як грати в шахи"
source: wp
tags:
  - games
exts:
  - https://navpil.wordpress.com/2026/02/15/play-chess/
  - https://www.youtube.com/watch?v=6y92bIxKNnE
---
Гра шахи - це імітація війни, покрокова стратегія для двох. Гравці керують двома однаковими арміями - один грає чорними, другий - білими. Гравці ходять по черзі і ціллю гри є взяти короля суперника в полон, або, як кажуть шахісти - поставити йому мат. 

## Розстановка

Дошка для гри в шахи - це чорно-біла сітка вісім на вісім. Вісім стовпців позначаються латинськими літерами, а ряди позначаються цифрами. Білі на початку гри ставлять свої фігури на перший-другий ряд, а чорні - на сьомий-восьмий ряд. Якщо на вашій дошці немає жодних позначок, то запам'ятайте, що кутове біле поле має бути справа від вас. 

В кожного гравця - армія на 16 фігур. Фігур є шість видів. Пішак, тура, кінь, слон, ферзь і король. Ферзь завжди трохи нижчий за короля. Спочатку вони виставляються на поле так: дві тури стоять по кутах, біля них два коні, біля них два слони, ферзь ставиться на поле свого кольору, король ставиться біля ферзя. Перед ними в другий ряд ставиться вісім пішаків. Білі починають, далі гравці ходять по черзі, ходи пропускати не можна. 

Гравці намагаються поставити королю мат, при цьому вони б'ють фігури суперника та покращують свої позиції на дошці.

Кожна фігура має свій особливий хід.

## Тура

Тура ходить ортогонально - тобто вперед, назад, вправо і вліво на довільну кількість пустих полів. Б'є тура так само як ходить - якщо поле, на яке вона прийшла, зайняте чужою фігурою - тоді чужа фігура б'ється і знімається з дошки. 

Тура - сильна фігура, але на початку гри їй тісно і складно рухатися. Її сила проявляється тоді, коли фігур на полі стає менше.

## Кінь

Кінь - єдина фігура в шахах, котра може перестрибувати через інші фігури, тобто жодна фігура на її шляху не є для неї перешкодою. Ходить вона літерою Г, тобто на дві клітинки в довільну сторону і на одну - перпендикулярно. Поле на яке стрибає кінь має бути пустим, або зайнятим чужою фігурою - в такому випадку чужа фігура б'ється і знімається з дошки. 

Коні славляться своїми непередбачуваними ходами та вилками. Вилка - це такий хід, коли кінь нападає на декілька фігур одночасно. Найнеприємнішою вилкою є вилка на короля та ферзя.

## Слон

Слон ходить діагонально на довільну кількість полів. Слон ніколи не може поміняти колір поля, на якому він знаходиться, тому їх іноді називають - білопольний і чорнопольний. 

Зверніть увагу, що вільну діагональ важче помітити ніж ортогональ, слон ніби може протиснутися між двома фігурами, тому атаку слона помітити трохи важче, ніж атаку тури.

## Ферзь 

Ферзь - це найсильніша фігура в шахах. Він поєднує хід тури і слона - ходить на будь-яку кількість полів діагонально і ортогонально.

Ферзь хоч і сильна фігура, але треба бути обережним, щоб його не втратити. До прикладу не радять виводити ферзя на початку гри, щоб його не впіймали у пастку.

## Король

Король ходить на одну клітинку в будь-яку сторону. Король - це найважливіша фігура в шахах. Втрата короля - це програш, тому його треба берегти. 

Король - це така важлива фігура, що з його ходом пов'язано кілька обмежень.

Якщо гравцеь напав на короля, то він має сказати "шах". Тепер суперник зобов'язаний вивести короля з-під шаху довільним методом - чи то відійти королем, прикритися, побити фігуру, котра поставила шах. Якщо такий хід - неможливий, то це називається "мат" і це - програш. 

Також равцю заборонено робити хід, після якого король потрапить під "шах". 

Саме тому короля в шахах не б'ють. Адже ходити королем під бій заборонено, якщо на нього напали, йому треба з-під нападу вийти, а мат - це вже програш.

## Пішак

Пішак ходить на одну клітинку і тільки вперед. Назад, чи вбік пішак ходити не може. А б'є він на одну клітинку косо вперед. Тобто коли пішаки стоять навпроти одне одного, то вони одне одного блокують. Пішак це єдина фігура в шахах, котра б'є не так, як ходить. Решта фігур як ходять, так і б'ють.

Першим своїм ходом пішак має право походити на два поля вперед. Він ніби ще не змучився від битви, повен сил і може за один хід подолати аж дві клітинки. Але можна походити і на одну - це не заборонено.

З цим також пов'язане правило "побиття на проході", про яке багато початківців не знають. Якщо пішак походив на два поля вперед і пройшов крізь поле бою чужого пішака, то цей чужий пішак має право наступним (і лише наступним) ходом його побити. Таке побиття називається "на проході".

Пішак хоч і найслабша фігура, але нехтувати ним не можна. Бо коли пішак доходить до кінця дошки, він перетворюється на довільну іншу фігуру, крім короля. Зазвичай обирають ферзя, як найсильнішу фігуру, але можна обрати іншу. Це означає, що на полі може бути одночасно два і більше ферзів одного кольору. Для позначення другого ферзя ми часто перевертали туру.

## Рокіровка

Є ще один особливий хід, називається рокіровка. Раз за гру король може походити на два поля в сторону і через нього перестрибує тура. Іноді цей хід пояснюють так - тура під'їзжає до короля впритул і король перестрибує через неї. Але в онлайн шахах і на турнірах першим треба ходити саме королем, інакше рокіровку можуть не зарахувати. 

Для того, щоб рокіровка була можлива, мають бути виконані усі наступні умови:

- між королем і турою немає жодних фігур, 
- король і відповідна тура в цій грі ще ні разу не ходили, 
- жодне з трьох полів, через яке проходить король не має право бути під боєм. Це також означає, що рокіровкою втікати від шаху не можна.

## Нічия

Якщо ви поставили супернику мат, то ви перемогли. Але в шахах може бути нічия. Вона відбувається, коли впродовж багатьох ходів гравці не можуть ані побити фігуру, ані поставити мат. Або коли гравці ходять туди-сюди і ситуація на дошці повторюється тричі.

Найнеприємніша нічия - це пат. Коли король гравця не під шахом, але в гравця немає жодних ходів. Це - теж нічия.

Також про нічию можна домовитися.

## Торкнувся - ходи

В шахах є багато інших правил, потрібних на турнірах, але які не обов'язкові для дружньої гри. Одне турнірне і поширене правило, яке таки варто згадати - це правило "торкнувся - ходи". Усі ваші прорахунки ходів мають відбуватися в голові. Якщо ви вже торкнулися фігури - мусите нею походити. 

## Насамкінець

Цю гру я називав просто шахами.
Але правильніше її буде називати "західними шахами", адже в Індії грали в гру за іншими правилами.
Якщо вам цікаво, як виглядали шахи до того, як вони з'явилися в Європі - запрошую вас подивитися відео про регіональні варіанти шахів.
