---
layout: post
source: medium
title: "Війна Умми та Лаґашу - найдавніша записана війна"
tags:
  - sumer
---
Колись дуже давно велася війна між двома шумерськими містами - Уммою та Лаґашем. Ця війна тривала сотню років і забрала сотні життів. Велася вона за володіння плодючої рівнини Ґуедена - "Краю степів". Війни точилися і до того, але саме про війну між Уммою та Лаґашем до нас дійшли перші писемні згадки. Записано про неї було і на випаленому кружелі, що його поклали в основу храму. Напис цей починався так:

 > Енліль - цар земель усіх,  
 > батько богів усіх,  
 > словом правим розділив землі  
 > між богами Нінґірсу та Шара.  
 > Месілім - цар Кіша,  
 > згідно з наказом бога Іштарана,  
 > мірною мотузкою  
 >   _кордон_ позначив  
 > і поставив там камінь.  

Енліль - це верховний шумерський бог, Нінґірсу - це покровитель Лаґашу, а Шара - це покровитель Умми. Але ані божественне втручання, ані допомога посередника - царя Кіша, не змогло принести миру до рівнини Ґуедена.

 > Уш - правитель Умми,  
 > зробив нечуване:  
 > Встановлений камінь розбив,  
 > в поля Лаґашу увійшов.  
 > Бог Нінґірсу - воїн Енліля,  
 > згідно з його наказом  
 > проти Умми пішов у бій.  
 > За наказом Енліля  
 > бойовою сіттю великою  
 >   їх вхопив,  
 > в могили у полях поскладав.  

Уш був покараний богами за свій непослух. Його військо подолав сам Нінґірсу - бог-покровитель Лаґашу. Наступний правитель Умми - Енакале, вирішив домовитися з правителем Лаґашу, як про це написано: 

 > Еанатум, правитель Лаґашу,  
 > дядько Енметени -  
 >   правителя Лаґашу  
 > З Енакале - правителем Умми  
 > розділив землі.  
 > Свою греблю  
 > від Княжого Каналу  
 > до Ґуедени подовжив.  
 > Від поля Нінґірсу  
 > двісті п'ятнадцять ланів  
 > видав Уммі,  
 > зробивши їх нічиєю землею.  
 > На греблі  
 >   пам'ятний камінь  
 >   розписав,  
 > Камінь Месіліма з землі підняв.  
 > В поля Умми не заходив.  
 > З боку _земель_ Нінґірсу,  
 > на Новій Царській Межі  
 > він встановив святиню Енліля,   
 > святиню Нінхурсаги,   
 > святиню Нінґірсу   
 > і ще святиню Уту.  

Еанатум встановив святині чотирьох богів, щоб позначити кордон. Людям з Умми було дозволено користуватися землями, що їх їм виділив Лаґаш. Та це не було задармо. Ячмінь там належав богу Нінґірсу та його сестрі богині Нанше - покровителям Лаґашу. Тому люди Умми мали платити подать. 

 > З ячменю Нанше  
 > та з ячменю Нінґірсу  
 > за кожну міру зерна,  
 >   що Уммі ішла  
 > рахувалася дань.  
 > Накладена подать виросла  
 > до ста сорока чотирьох тисяч  
 >   мір зерна.  
 > Оскільки це зерно  
 >   повернути не зміг  
 > Урлума, правитель Умми,  
 > з каналів на кордонах Нінґірсу  
 > та з каналів на кордонах Нанше  
 > воду відвів.  
 > Розвів вогонь  
 > і святині богів  
 > на Новій Царській Межі  
 >   збудовані  
 > знищив.  
 > Чужоземців найняв,  
 > кордони Нінґірсу перейшов.  

Подать виросла до великих розмірів. Урлума - правитель Умми, не сплатив її, натомість знову пішов війною на Лаґаш. Перед цим він відвів воду з каналів Лаґашу, адже знаходився вище по течії. Але його чекав сумний кінець.

 > Енанатум - правитель Лаґашу  
 > на полі Уґіґа в степах Нінґірсу  
 > бився проти нього.  
 > Енметена -  
 >   улюблений син Енанатуми,  
 > переміг його.  
 > Урлума втік в серце Умми,  
 >   де його вбили.  
 > Загін його ослів  
 > на іншому березі ріки  
 >   був залишений.  
 > Кості людей його  
 > в полі були полишені.  
 > Могили їх  
 >   п'ять насипів утворили.  

Саме Енметені присвячені слова на кружелі, що ми їх зараз читаємо. Та під час перемоги над Урлумою, Лаґашем ще досі правив його батько Енанатум. Урлуму вбили у власномі місті за боягузство. Адже правитель не може полишати своє військо. Цим скористався Іль, що за загадкових причин з'являється в оповіді і так само загадково зникне. Він втік з Ґірсу - міста, що знаходилося між Лаґашем та Уммою. Але краще почитаймо, як про це написано. 

 > Тоді Іль -  
 >   головний жрець Забали  
 > з Ґірсу в Умму плазуючи втік.  
 > Цей Іль правління Уммою  
 >   прийняв.  
 > З каналів на кордонах Нінґірсу,  
 > та з каналів на кордонах Нанше,  
 > що з краю Нінґірсу  
 >   до ріки Тигр тягнуться,  
 > в районі Ґірсу  
 > на Новій Царській Межі,  
 > _освяченій_ Енлілем,  
 >   Енкі та Нінхурсаг,  
 > воду відвів.  
 > Зерно Лаґашу  
 >   _лиш_ одну міру відплатив.  

Іль відвів воду із каналів Лаґашу. Зробив він це в районі міста, з котрого він втік - того ж самого Ґірсу. Ще й показово заплатив Лаґашу значно менші податі. Енметена ж замість війни, вирішив розв'язати суперечку мирно і послав до Іля послів. Читаймо ж що відповів йому Іль.

 > Енметена, правитель Лаґашу   
 > через це до Іля послав гінців.  
 > Іль, правитель Умми,  
 >   полів крадій,  
 > злостиво відповів.  
 > "Канали на кордонах Нінґірсу,  
 > Канали на кордонах Нанше,  
 > мої є" - сказав так  
 > "З Антасури  
 >   до храму Дімґаль-абзу   
 > кордон перенесу" - сказав так.  
 > Та боги Енліль та Нінхурсаг 
 > цього не дозволили.  
 
Боги були на стороні Лаґашу і втрутилися. Із загадкових причин Іль не продовжував бої. А Енметена відновив землі, зруйновані Ілем: 

 > Енметена, правитель Лаґашу,  
 > довірений Нінґірсу,  
 > за праведним наказом Енліля,  
 > за праведним наказом Нінґірсу,  
 > за праведним наказом Нанше  
 > ці канали від ріки Тигр  
 > до Княжого Каналу відновив.  
 > На Новій Царській Межі  
 > основи кам'яні відбудував.  
 > Пану своєму,  
 >   улюбленцем котрого є,  
 >   Нінґірсу,  
 > пані своїй,  
 >   улюбленцем котрої є,  
 >   Нанше,  
 > землі повернув.  
 >   
 > Енметена - правитель Лаґашу,  
 > що булаву має від Енліля,  
 > мудрість від Енкі,  
 > обраний серцем Нанше,  
 > великий правитель Нінґірсу,  
 > дотримується слів богів!  
 > Його бог Шульмушпа,  
 > за життя Енметени  
 > до днів далеких,  
 > перед Нінґірсу та Нанше  
 > хай стоїть за нього.  

Енметена був людиною, що шанував богів і боги ставали на його захист. Закінчується напис на кружелі погрозою тим, хто вирішить знову порушити спокій Нінґірсу та Нанше - покровителів Лаґашу. 

 > Людино Умми!  
 > Якщо канали  
 >   на кордонах Нінґірсу,  
 > та канали  
 >   на кордонах Нанше,  
 > захоче хто захопити,  
 > і в поля зайти,  
 > чи це буде людина з Умми  
 > чи з інших країв,  
 > хай знищена буде Енлілем!  
 > Хай Нінґірсу  
 >   вхопить бойовою сіттю,  
 > рукою могутньою,  
 >   ногою могутньою  
 > їх з неба переможе!  
 > Люди міста цього  
 > руки коли хто підніме на них  
 > в серці міста цього  
 > хай уб'ють його!   

Так закінчується напис на кружелі. Але війна між Лаґашем і Уммою цим не закінчилася. Міста продовжували ворогувати аж допоки їх обох не захопив Сарґон з Аккаду. 

## Примітки

Перша задокументована війна - це війна між містами-державами Уммою та Лаґашем. Відбувалася вона приблизно чотири з половиною тисячі років тому. Про її перебіг ми знаємо з декількох джерел, в тому числі з перекладеного вище конусу Енметени. Цей текст очевидно написаний з точки зору Лаґашу. Правитель Умми би точно говорив про несправедливо зайняті Лаґашем землі. Зверніть увагу, що ця війна велася за воду.

Цей текст написаний на глиняному конусі, чи то - кружелі, котрий заклали у підвалини храму. Це було звично для шумерської культури. Написи часто були короткими - наприклад просто з іменем короля. Але бували і довші написи, як ось цей. 

Я намагався зберегти особливу структуру тексту, котрий складається з багатьох коротких рядків - адже написано воно було на малому конусі - менш ніж тридцять сантиметрів у висоту - ще й в шість колонок. Але оригінальне розбиття на рядки я не зберігав, бо тоді б текст читався складніше. Наприклад фраза "Енанатум - правитель Лаґашу" в оригіналі займає три рядки. 

Також я додав власні стилізовані коментарі прямо посеред тексту, оформивши це в історію, яку, сподіваюся, стало легше читати. Сам текст з конуса Енметени тут лишився повністю без жодних доповнень чи скорочень.

Текст дуже древній. Значення багатьох слів або й цілих фраз - незрозумілі. До прикладу дослідники не дійшли згоди, що саме робили правителі Умми з каналами Лаґашу - чи відводили з них воду, чи - навпаки - переповнювали, щоб спричинити повінь. Тому треба мати на увазі, що переклад часто - умовний.

В тексті згадується дуже багато власних імен та назв. Подаю їх список. По-перше - це боги: 

 - Енліль - верховний бог шумерського пантеону
 - Енкі - важливий бог в шумерському пантеоні, брат Енліля
 - Нінґірсу - покровитель Лаґашу, його іменем в тексті також називають сам Лаґаш включно з землями
 - Нанше - покровителька Лаґашу, сестра Нінґірсу
 - Шара - покровитель Умми
 - Іштаран - бог справедливості
 - Нінхурсаг - богиня плідності
 - Уту - бог сонця
 - Шульмушпа - особистий бог Енметени

Далі це - правителі Лаґашу: брати Еанатум та Енанатум (різниця в одну літеру) і сам Енметена. Це правителі Умми: Уш, Енакале, Урлума та Іль. Ще правитель міста Кіш - Месілім. Та географічні назви:

 - Лаґаш та Умма - міста, що воювали
 - Ґуедена ("Край степів") - рівнина за котру велася війна
 - Кіш - місто, котрим правив Месілім
 - Ґірсу - місто, що знаходилося між Лаґашем та Уммою і звідки втік Іль
 - Княжий Канал - в оригіналі Інун
 - Нова Царська Межа - так я дозволив собі перекласти назву Намнунакіґара.
 - Уґіґа ("Хвора земля")- місце, де з Урлумою воював Енанатум
 - Антасура та храм Дімґаль-абзу - місця, котрі згадує Іль у своїй прямій мові
   
## Джерела

 - [Шумерський оригінал з транслітерацією](https://cdli.mpiwg-berlin.mpg.de/artifacts/222532)
 - [Англійський переклад з коментарями](https://sumerianshakespeare.com/70701/72401.html)
 - [Кружіль Енметени в англійській Вікіпедії](https://en.wikipedia.org/wiki/Entemena#Foundation_cone_of_Entemena)

 Інші сайти:
 
 - [An abbreviated version of En-metena 1 from the Sulaymaniyah Museum](https://harjournal.com/article/har01a02/)
 - [Eannatum boulder](https://www.arthistoryproject.com/timeline/the-ancient-world/mesopotamia/the-eannatum-boulder/)
 - [Ceccarelli Again on Ent 28 iv 30-33](https://www.scribd.com/document/467289822/Ceccarelli-Again-on-Ent-28-iv-30-33-29-v-17-20-E1-pdf)
