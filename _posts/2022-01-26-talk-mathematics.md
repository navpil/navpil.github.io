---
source: medium
tags:
  - misc
title: Проста математика розмови
---
Не буду тягнути ваш час, тому скажу найважливіше з самого початку.

Якщо нас розмовляє двоє, то кожен може говорити половину часу. Якщо нас троє, то третину, якщо четверо — то чверть, якщо п’ятеро — то п’яту частину. Ми звикли до діалогів, де в нас є половина часу для розмови, хоча все одно трапляються люди, які більше говорять, ніж слухають, навіть в діалогах. Але ми автоматично переводимо цей спосіб розмови на компанії, де є більше людей. І це може призвести до тихих, а то й гучних конфліктів.

А тепер трохи інформації, яка б мала підвести до таких висновків.

Є таке прислів’я: “В нас є два вуха і один рот, тому треба слухати вдвічі більше ніж говорити.”

Також кажуть: “Слово — срібло, мовчання — золото.”

Чому закликають більше мовчати, ніж говорити? Це дуже логічно. Просто коли вас збирається більше ніж двоє, то технічно неможливо, щоб всі учасники розмови говорили стільки ж, скільки ж і слухали. Хіба будемо говорити хором, але такі варіанти ми відкидаємо, як нереалістичні.

Навіщо про це писати, якщо це настільки логічно? Люди — нелогічні створіння, що б ми там про себе не думали. І для нас не завжди очевидно те, що логічно. Якби це було так, то Іржі Томан би не написав свою, можливо вже дещо застарілу, проте все одно чудову книгу “Мистецтво говорити”. Дейл Карнегі б не наголошував про важливість слухання у своїй “Як здобувати друзів і впливати на людей”. Можливо Стівен Кові б не надавав ніякого значення своїй п’ятій звичці, котра звучить “Спочатку зрозумій сам, потім шукай розуміння” і замість “Сім звичок надзвичайно ефективних людей” він би написав книгу про “Шість звичок”.

А Ларошфуко у своїх Максимах з притаманним для нього цинізмом просто написав:

> Одна з причин того, що розумні і приємні співрозмовники настільки рідко зустрічаються полягає в тому, що зазвичай більшість людей відповідають не на чужі судження, а на власні думки. Хитріші та ввічливіші можуть зробити уважний вираз обличчя, але їх очі і поведінка видають відсутність зацікавленості у тому, що каже їх співрозмовник а також нестримне бажання повернутися до того, що хоче сказати він сам.

Власне цілком логічну формулу “Мій час для розмови = Загальна кількість часу / Кількість людей” я почерпнув у книзі “Кмітливіші, швидші, кращі” Чарльза Дахіґґа, де він у другому розділі книги про команди другою найважливішою складовою ідеальної команди назвав “Всі можуть висловитися і мають на це однаковий час”.

Який робимо висновок? Якщо нас розмовляє двоє, то кожен може говорити половину часу. Якщо нас троє, то третину, якщо четверо — то чверть, якщо п’ятеро — то п’яту частину. Математика розмови дійсно проста.