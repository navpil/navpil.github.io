---
layout: post
source: wp
title: "Ґільґамеш шумерський та аккадський"
tags:
 - sumer
exts:
 - https://sumerua.wordpress.com/2025/05/26/gilgamesh-sumer-akkad/
---
Коли говорять про Епос про Ґільґамеша зазвичай мають на увазі аккадський варіант.
Але історія про Ґільґамеша походить ще з часів Шумеру, тому спочатку варто декілька слів сказати про шумерський епос.

## Шумерський епос

Шумерський епос складається з дев'яти слабопов'язаних між собою творів про трьох героїв - Енмеркара, Луґальбанди та Ґільґамеша. Енмеркар та Луґальбанда - це попередники, а можливо і предки Ґільґамеша. Згідно зі Списком царів Шумеру усі троє були царями Уруку.

Перші два твори - про Енмеркара. В обох з них він змагається із правителем Аратти. І свій конфлікт вони вирішують або дипломатичним, або магічним чином. Наступні дві історії - про Луґальбанду. Перша з них про те, як Луґальбанда з допомогою богів одужує в печері. А в другій Луґальбанда підлещується до магічного птаха Анзуда і, зрештою, проявляє себе, як завойовник, хоча і тут більше йдеться про магічні дії, аніж про військову силу.

Наступні п'ять історій - про Ґільґамеша. І історії ці дуже різні.

## Шумерський Ґільґамеш

Ґільґамеш та Аґа - це історія битви між Ґільґамешом - царем Урука та Аґою - царем Кіша. Це - єдиний твір зі всього шумерського епосу де магія та боги не грають жодної ролі. Історія дуже реалістична, окрім як перебільшеного опису перемоги Ґільґамеша. В цій історії вже присутній Енкіду, хоча тут, як зрештою у всіх шумерських історіях, - це просто вірний слуга Ґільґамеша.

В творі "Ґільґамеш, Енкіду та підземний світ" починається перемогою Ґільґамеша над змією, але завершується він подорожжю Енкіду в підземний світ, з якого той таки зміг повернутися.

Два наступні твори - це битви Ґільґамеша та Енкіду проти магічних істот. В одній вони б'ються проти Гувави - страшного охоронця кедрових лісів, а в другій - проти Небесного Бика, котрого наслала Інанна за відмову Ґільґамеша розділити з нею ложе.

А останній так і називається "Смерть Ґільґамеша" - в ньому мало дій і йдеться в ньому про сни Ґільґамеша, його зустріч з богами та будівництво його усипальниці.

Шумерські історії про Ґільґамеша сюжетно між собою не пов'язані і не утворюють цілісної картини. Але коли говорять про Епос про Ґільґамеша зазвичай мають на увазі пізнішу аккадську версію.

## Аккадський Ґільґамеш

Аккадська версія епосу про Ґільґамеша, на відміну від шумерської - це цілісний твір, пов'язаний єдиним сюжетом. В нього увійшли деякі шумерські історії, але тут дуже багато нового.

Аккадська версія не є стандартизованою. В різних місцях знаходяться таблиці з різним текстом, але сюжет усюди однаковий і йдеться лише про варіанти епосу. Версія, яка вважається основною, складається з дванадцяти таблиць.

### Короткий зміст епосу

Починається історія з того, як Ґільґамеш та Енкіду познайомилися. Енкіду в аккадському епосі був створений богами, щоб вгомонити Ґільґамеша, поведінка котрого щодо підлеглих була ганебною. Енкіду спочатку жив зі звірами. Та завдяки блудниці Шамхат, Енкіду прийняв цивілізацію та прийшов в Урук. В Уруці після бійки Енкіду та Ґільґамеш потоваришували. 

Далі йдуть два епізоди, запозичені із шумерського епосу - а саме битва із Гувавою та Небесним биком. Боги гніваються на Енкіду та Ґільґамеша за вбивство Гувави і вирішують, що Енкіду має померти. Так і стається. Це засмучує Ґільґамеша і той вирушує на пошуки безсмертя. 

Після довгої подорожі Ґільґамеш знаходить Утнапішті - прототипа біблійного Ноя. Утнапішті розказує Ґільґамешу про всесвітній потоп - ця історія теж запозичена з шумерської спадщини, хоча сама вона нічого спільного з Ґільґамешом не має. Зрештою, Утнапішті розказує Ґільґамешу секрет вічної молодості, але той із власної недбалості не зміг ним скористатися.

Остання, дванадцята таблиця майже дослівно повторює другу половину шумерського міфу про сходження Енкіду в підземний світ. Ця таблиця сюжетно геть не вписується в епос, тому іноді її навіть лишають неперекладеною.

## Порівняння шумерського та аккадського варіантів

Як бачимо, з шумерського епосу в аккадський епос перейшли три сюжети про Ґільґамеша, хай навіть один з них не вписується сюжетно. А також тут є шумерська історія про потоп. Усі решта сюжетні повороти - унікальні для аккадського епосу - це історія знайомства двох головних героїв, це пошуки Ґільґамешом безсмертя, це також нові персонажі, в тому числі жіночі: блудниця Шамхат та чашниця Сідурі.

Аккадський епос, порівнюючи з шумерським, більш філософський і зачіпає глибокі теми. В ньому можна знайти багато прихованих змістів. Шумерський епос у порівняння з аккадським більш прямолінійний, наївний. Хоча відчувається у ньому якась первісна простота.

В наступній статті йтиметься про українські переклади Епосу про Ґільґамеша.
