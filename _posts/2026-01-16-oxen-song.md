---
layout: post
source: wp
title: "Пісня плугатаря: народна шумерська землеробська пісня."
tags:
  - sumer
exts:
  - https://sumerua.wordpress.com/2026/01/16/oxen-song/
  - https://drukarnia.com.ua/articles/narodna-shumerska-zemlerobska-pisnya-pisnya-plugatarya-VeKwL
---
Шумерська література, що до нас дійшла – дуже різнопланова. І трапляються там навіть народні пісні, хоча формально вони могли вважатися гімнами богам. Такою є пісня плугатаря. Вона дуже схожа на народну шумерську пісню, що була оброблена та записана тогочасними писарями. Формально пісня присвячена богу Нінурті, хто був не лише богом війни, але і богом землеробства.  

Оскільки сільське господарство грало важливу роль у релігійному житті шумерів, то ця пісня могла виконуватися під час релігійних свят, або дійств. Наприклад – під час початку оранки.  

Текст зберігся погано – приблизно третина тексту повністю втрачена. Ті рядки, що лишилися, часто збережені частково. Оскільки переклад – художній, то тут є спроба відтворити понищені місця. Докладніше про це – в примітках після самого перекладу.  

## Пісня плугатаря

Вішта-вйо! Гайта-вйо!  
Биче, ну! іди-іди!  
  шию у ярмо клади!  
Биче-биче, йди! іди!  
  шию у ярмо клади!  
Землероб я, _селянин_,  
Я – Енліля _вірний син_,  
_Орач_ я у краї цім.  
  
Вішта-вйо! Гайта-вйо!  
_Биче, ну! іди-іди!_  
  голову свою схили!  
_Биче-биче, йди! іди!_  
  голову свою схили!  
_Землероб я, селянин,  
Я – Нінлілі вірний син,_  
_Орач я у краї цім._

[//]: # (відтворено за аналогією з попереднім куплетом)
  
[//]: # (14)  
  
_Вішта-вйо! Гайта-вйо!_  
Мати хай мене пильнує  
Хай Нанше мене пильнує,  
Хай покладе в торбу хліб,  
Хай у міх води наллє,  
Хай зі мною поруч стане,  
Селянине, поїж хліба –  
  хай ми скаже,  
Селянине, випий воду –  
  хай ми скаже.  
  
[//]: # (21)  
  
Вішта-вйо! Гайта-вйо!  
Спати ліг у храм Нанше,  
Я добраніч їй сказав  
І поклався в торбу хліб,  
І налилась в міх вода,  
І _Нанше_ поблизу стала.  
  
[//]: # (тут, як і в інших місцях – поблизу стала – рядок зруйнований, слово Нанше додане по змісту)

Селянин побачив сон:  
В ньому промовляв бичок,  
_По землі_ копитом бив.  
  
Селянин до матері промовив:  
В торбі моїй хліб лежить,  
А у міху є вода,  
І _Нанше_ стоїть зі мною поруч.  
  
...

[//]: # (розбито)  
[//]: # (38)  
  
Вішта-вйо! Гайта-вйо!  
Що _робити буду?_  
Що _бику накажу?_  
Хто _розоре поле?_  
Хто _зерно засіє?_  
Хто _розібʼє_ грудки?,  
Хто птахів _злякає_?  
Справа _- плуг_,  
А зліва _- бик_,  
Очі _підіймає_,  
Рогами _махає_,  
На небесну зірку _поглядає_,  
Жалібно _співає_,  
_Язик_ його тяжко звисає,  
_Селянину_ так промовляє:  
  
Я – бичок, малий бичок,  
Ще на носі моєму  
  шерсть не проросла,  
Ще на плечі мої  
  пилюка не падала,  
То чому ж, мій царю,  
  так мене шануєш?  
  
[//]: # (слово шануєш вжите, мабуть, саркастично. В оригіналі – для тебе цінний я такий)

Мій малий бичок,  
  лише раз скажу тобі,  
Тому слухай:  
В ярмі батька твого – четверо,  
В ярмі матері твоєї – восьмеро,  
То ж хай Уту-Сонце  
  і твій дишель веде рівно!  
  
[//]: # (четверо, восьмеро – англійські переклади це місце подають інакше, але менш логічно. Тут погоджуюся з перекладом Афанасьєвої)

[//]: # (62)  
  
Вішта-вйо! Гайта-вйо!  
Орач що зранку працює,  
  вівчар що кошару _пильнує_,  
Цей чоловік змолоду жінку має,  
Ще й діточок має,  
  самотнім не _буває_.  
  
[//]: # (кошару пильнує – в оригіналі – з чистою кошарою)

Вішта-вйо! Гайта-вйо!  
На зорі я _дивлюсь_,  
Під небом _лягаю_,  
На даху _накриваюсь_ ковдрою.  
  
...

[//]: # (багато рядків понищено)  
[//]: # (92)  
  
Вішта-вйо! Гайта-вйо!  
Енкімду – пан гребель та ровів,  
Володарю _Енлілю_ голос пролив:  
  
[//]: # (Вважаю, що тут йдеться про Енліля, адже Енкімду в тексті Енкі та Світолад є фермером Енліля)  
  
Мій царю, _лани твої_ оброблю!  
Поля родючі твої орошу!  
Дощ вранішній _тобі прикличу_!  
Ячмінь _для тебе вирощу_!  
  
...

[//]: # (... багато рядочків понищено)  
[//]: # (119)  
  
Вішта-вйо! Гайта-вйо!  
Борона – для поля гребінь,  
Будуть зуби в ній великі –  
  поле ясне розрівняю.  
Сапкою бурʼян прополю,  
  пеньки покорчую!  
Сапкою бурʼян прополю!  
  
[//]: # (пеньки покорчую – в оригіналі йде імператив – пеньки порівняй! Але до кого це звернення, як не до самого себе?)

Ярмо з дишла зняти,  
  на дишло кріпити,  
Це вмілий тесля може зробити.  
  
...

[//]: # (...багато рядочків понищено)  
[//]: # (143)  
  
Вішта-вйо! Гайта-вйо!  
  Биче, ну! іди-іди!  
  шию у ярмо клади!  
Биче-биче, йди! іди!  
  шию у ярмо клади!  
В полі йди у борозні,  
  рівно вздовж межі прямуй,  
_Я ж до_ дому пива йду,  
  радість _хай дає мені_.  
_Дім_ Інанни – _це відрада_,  
В місце це я повернусь.  
    
## Примітки перекладача

Цей твір підписаний як "улулумама Нінурти". "Улулумама" – це тип пісні, і найімовірніше це – пісня землеробів, або пастухів.

Слова "вішта-вйо! гайта-вйо" – це спроба передати шумерські вигуки "е-ел-лу! ма-ал-лу!". Точне значення вигуків – невідоме, але вони стійко асоціюються з погоничами тварин. Це могли бути вигуки, адресовані тваринам, на кшталт "вйо", або ж це просто був звичний заспів в піснях селян по типу "ой дана, гей дана". Тут обрана перша інтерпретація.

В місці де Енкімду в цьому перекладі говорить до Енліля, то насправді імені Енліля в тексті нема – на жаль рядок в цьому місці зруйнований. Що лишилося – це детермінатив "бог", що говорить про те, що йшлося або про бога, або про правителя. Але в міфі про Енкі та світолад, землеробом Енліля є Енкімду, тому є висока ймовірність, що звертається він саме до Енліля. Окрім того, Енліль вже згадується у цій пісні на початку. Але, теоретично, тут міг бути і хтось інший.

Окрім Енліля – верховного бога шумерів та Енкімду – його землероба, в пісні також згадуються інші боги. Це – Нанше, Уту, Інанна, Нінурта та, в цьому перекладі, Нінліль.

Нанше – богиня, яку повʼязують із заступництвом за слабших – сиріт, вдів, втікачів, рабів. Також вона є богинею заплав і повʼязаних з ними тварин – особливо птахів.

Уту – це бог Сонця, або, якщо бути точним, то він і був Сонцем.

Інанна – тут богиня тілесної любові, є в неї також інші функції. В тексті рядочок розбитий, але оскільки її імʼя згадуються після "дому пива", то можна вважати, що селянин після роботи пішов відпочивати у місця розваг із юними жінками.

Нінурта – грізний бог війни, син Енліля, але часто також виступає як землероб (в тому числі і землероб саме Енліля, що робить його схожим на Енкімду). Можливо уся пісня відбувається від його імені, бо його імʼя в самій пісні відсутнє, окрім як в підписі до пісні. Хоча воно могло згадуватися у понищених рядках.

Нінліль – це жінка Енліля. Імʼя Нінліль в оригіналі насправді не згадується, додано перекладачем лише для умовного відтворення слів другого куплету, котрий, судячи зі всього, міг бути паралельний з першим куплетом – на це натякає схожий початок та кількість рядків. 

Взагалі в цій пісні я дозволив собі певну художню свободу при перекладі. Це стосується як ритмічного малюнку, так і доповнення зруйнованих місць. 

До прикладу у пʼятому куплеті йде два рядки, котрі починаються зі слів "що", а потім ще чотири, що починаються зі слів "хто". Але лише в останніх двох рядках збереглося хоча б ще декілька слів, щоб можна було хоча б приблизно відновити текст. Решта рядків не дають такої можливості. Виходить, що ми розуміємо структуру тексту (два питання "що" і чотири – "хто"), але ж як це передати в перекладі? Можна було б пропустити це місце взагалі. Або можна було б лишити там трикрапки і дати можливість читачеві додуматися самому. Я ж таки вирішив хоча б приблизно відтворити це місце, так само як і в інших місцях, позначивши власні доповнення курсивом. Для наукового перекладу такий підхід би був недоречним. Але це переклад не науковий, а художній, до того ж це – переклад пісні.  

Окрім того, цей текст погано зберігся і тут багато зруйнованих місць. Якщо всі їх послідовно передавати трикрапками, а ймовірні заповнення описувати у виносках, то повністю втратиться краса оригіналу. Трикрапками ж в цьому тексті позначені місця зруйновані вщент – в місцях так позначених не вистачає від чотирьох до двадцяти двох рядочків.

Щодо ритмічного малюнку та рими – я намагався їх додавати там, де дозволяв оригінальний текст. Але зауважу, що ми не знаємо як насправді звучала шумерська мова і за якими засадами була побудована її поезія. Є, звісно, обґрунтовані здогадки, але судити про оригінальні рими та ритм все одно складно. 

## Джерела

- [Англійський переклад на ETCSL](https://etcsl.orinst.ox.ac.uk/section5/tr555.htm)
- [Шумерський оригінал на ETCSL](https://etcsl.orinst.ox.ac.uk/cgi-bin/etcsl.cgi?text=c.5.5.5#)

----------  
  
(ĝiš)KU – ярмо  
ĝiš sag9 – дишель  
(ĝiš)gana2-ur3 – борона  
(ĝiš)ga-rig2 – гребінь  
(ĝiš)zu2  
(ĝiš)al – сапка