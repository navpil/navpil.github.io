---
tags:
- games
source: wp
title: Купіть Калаху чи Манкалу, але грайте в Оваре
---
Калаха - це гра з сімейства манкал, котру можна придбати в наших магазинах і це, відповідно, найпоширеніша манкала на наших теренах, та й в Західному світі взагалі. Всі манкали схожі між собою тим що гравці грають однаковими зернятками, що кладуться в чарунки, а ходять так, що беруть усі зернятка з одної чарунки і по колу сіють їх по одній в наступні чарунки. При цьому діють певні правила взяття зерняток суперника. Манкали найбільше поширені в Африці та Азії. Не знати, коли була придумана перша манкала, оскільки для неї не потрібно дошки - вистачить зробити дірки в землі і грати зернятками. Те, що в цю гру традиційно грають, як на півдні Африки, так і в Індонезії чи Монголії - говорить про її виключну древність. 

На жаль, Калаха - це не традиційна гра перевірена роками, а сучасний витвір одного американця, котрий захотів продавати манкалу і вирішив не використоувати традиційні правила, а натомість придумав власні. Насправді він не сильно відійшов від традицій і механіка гри дійсно схожа на манкали. Але проблема в тому, що його правила - вкрай неврівноважені. Якщо гравці вирішать пограти в Калаху хоч трохи серйозніше, вони відчують, що в першого гравця - відчутна перевага. Ця перевага настільки відчутна, що взагалі відбиває бажання грати в цю гру, адже перший гравець при хорошій, навіть не ідеальній, грі перемагає з величезним відривом. Оскільки манкали не є традиційними для Західної цивілізації, то в західних людей може виникнути хибне враження, що манкала - це несерйозна гра для дітей. І на жаль це геть не сприяє поширенню манкали.

Мало того, часто, якщо шукати "як грати в манкалу", то багато сайтів подають правила саме Калахи, ніби це і є та єдина Манкала. Іноді, власне Калаху навіть продають під назвою "Манкала". Хоча насправді манкала - це збірна назва, щось по типу "карти". Це ще більше заплутує, тому що тепер людина, котра глибоко не цікавиться іграми, вважає, що манкала - це Калаха, гра для дітей, і навіть не буде дошукуватися ігор, які й справді можуть зацікавити. 

Що ж робити? По-перше, треба зрозуміти, що Калаха - це недосконалий новотвір, а не класична гра. По-друге - знайти іншу манкалу, котра вже не має таких недоліків, як Калаха. Якщо у вас вже є Калаха - вітаю, ви можете зіграти в Оваре. Це, мабуть, найкращий вибір. В Оваре грають на турнірах, а правила в неї не складніші за Калаху, тому в неї можуть грати як діти, так і дорослі.

Але якщо у вас немає прив'язки до гри Калаха, то є ще дві гри, на котрі можна звернути увагу. Одна - це Тоґиз кумалак - народна гра народів Центральної Азії, в котрій використовується 18 чарунок по 9 кульок в кожній і по якій проводять турніри. Друга - це Бао - одна з найскладніших манкал зі Східної Африки. 

Якщо у вас вже є Калаха, не розчаровуйтеся. Ця дошка ідеально підходить для Оваре. Мало того, я навіть раджу купити Калаху, але не читайте правила, що йдуть в комплекті, а одразу грайте в Оваре. Стаття про те, як грати в Оваре додається:

## Технічні деталі

Тепер трохи детальніше, чому Калаха - це неврівноважена гра. Те, що гра надає перевагу першому гравцю саме по собі проблемою не є. Зрештою, в шахах теж є перевага в білого, але це не робить цю гру поганою. Проблема в тому, що в Каласі є очевидний набір перших ходів, котрий робить задачу другого гравця вкрай складною. Першим ходом треба походити з третьої чарунки - таким чином ми останнім зернятком потрапляємо у велику власну чарунку. В нас з'являєтсья додатковий хід, адже згідно з правилами Калахи, якщо останнє зернятко попадає у власну велику чарунку, то ми ходимо знову. Тепер ми ходимо з останньої чарунки. Ситуація на дошці наступна:

        4 4 5 5 5 5
    0                 2    
        4 4 0 5 5 0

Тепер другий гравець може походити з другої чарунки для подвійного ходу, але потім йому обов'язково втекти з першої - бо інакше я візьму цих п'ять зерняток ходом з першої або другої чарунки. Адже згідно з правилами Калахи якщо я потрапляю у власну пусту чарунку, я забираю це зернятко і всі зернятка в протилежній чарунці суперника. Виходить наступна ситуація

        6 6 7 7 1 0
    1                 2    
        4 4 0 5 5 0

Перший гравець ходить або з четвертої, або з п'ятої чарунки, просто щоб покласти зернятко у власну велику чарунку, адже в Каласі, на відміну від Оваре під час сіяння гравець не пропускає власну велику чарунку. 

        6 6 7 8 2 1
    1                 3    
        4 4 0 5 0 1

В другого гравця вибір - невеликий. Він або ходить великими числами, додавши зернятку у велику чарунку, але даючи можливість першому гравцю зробити подвійний хід - бо тоді у першого гравця з'являється п'ятірка у другій чарунці. Або походити малими числами, лишаючись в теж поганій ситуації, адже в першого гравця в останній чарунці - одне зернятко, що все одно дає йому можливість зробити подвійний хід, а потім ще додати до своїх зерняток, закінчивши хід на пустому полі. 

Вже буквально після перших пару ходів у першого гравця значно краща ситуація на дошці і більше зерняток в чарунці, а в другого гравця всі ходи - погані. Звісно, хороший гравець, граючи другим, ще може відігратися, але якщо гравці більш менш однакового рівня, в першого гравця - велика перевага, котра в наступних ходах тільки збільшиться. За декілька ходів рахунок 10:4 на користь першого - це звичне явище. Просто для ілюстрації, коли комп'ютер грає сам з собою, прораховуючи два ходи наперед, то перший гравець виграє у другого приблизно з рахунком 30:15. Якщо ж змусити грати між собою два комп'ютери, де перший взагалі майже не думає, а другий рахує на три ходи наперед, то другий гравець виграє з малим відривом 24:21. Власне цю комп'ютерну гру я свого часу написав спеціально, щоб зіграти другим гравцем, адже на старих Нокіях Бантумі гралося лише від імені першого гравця. Мені тоді вже здалося, що у грі виграє перший гравець, але для того, щоб це перевірити, треба було зіграти другим номером.

Є один трюк, який може врівноважити неврівноважені ігри, який називається "правило пирога". Походить воно від того, що якщо ви хочете чесно розділити пиріг навпіл, ділить його один, а шматок вибирає інший. Так само і тут - після першого ходу другий гравець може обрати - чи він хоче помінятися з першим місцями. Якщо чесно, я не знаю, чи це правило допомагає врівноважити Калаху, але якщо ви дуже таки хочете грати саме в Калаху, спробуйте правило пирога. 
