---
tags:
- games
source: wp
title: "Дара - покращене три в ряд"
exts:
- https://navpil.wordpress.com/2025/08/03/dara/
---
Дара - це африканська гра, в якій треба ставити свої фішки три в ряд і таким чином забирати фішки суперника з дошки. Ця гра дуже схожа на млин, лише грається на іншому полі і має ще декілька незначних відмінностей.

Якщо порівнювати з млином, то гра в дару є менш скутою ніж млин, оскільки з кожного поля, крім крайніх можна піти у всі чотири сторони, коли як в млині таких полів лише чотири. З іншого боку, комусь буде не вистачати цієї особливості млина, де стратегія полягає у вмінні правильно зайняти ключові місця на дошці.

## Правила

Дара грається на полі п'ять на шість квадратів. В кожного гравця по 12 фішок. Гра складається з двох фаз.

В першій гравці по черзі виставляють на дошку фішки. Єдине обмеження - не можна ставити свої фішки чотири і більше в ряд ортогонально. Діагональні ряди в цій грі не рахуються. В цій фазі побиття нема. Чорні ходять першими.

Коли всі 24 фішки стоять на дошці починається друга фаза гри. Гравці по черзі ходять своїми фішками на одну ортогонально. При цьому якщо утворився ряд в три фішки, гравець забирає довільну фішку суперника з дошки, якщо та не належить до жодного ряду. Якщо фішка своїм ходом утворила більше рядів ніж один, все одно з поля забирається лише одна фішка. Як і в першій фазі гри, ставити фішки чотири і більше в ряд заборонено.

Якщо гравець лишається лише з двома фішками він програє.

Гра часто грається до десяти очок - при чому звичайний виграш вартує одне очко, а сухий виграш - тобто коли суперник не побив жодної фішки - два очки.

## Варіанти 

Оскільки гра - народна, то бувають різні варіанти та відмінності в правилах. До прикладу хтось наводить правило, що в першій фазі не можна будувати три в ряд, або що забирати чужу фішку можна навіть якщо вона сама знаходиться в ряду в три фішки. 

Є ще декілька схожих ігор, які незначно відрізняються і можуть вважатися варіантом дари.

У грі "валі" заборонено в першій фазі ставити свої фішки ортогонально поруч. При цьому, якщо гравець не може виставити всі свої фішки на дошку, він чекає на другу фазу гри, поки його суперник продовжує ставити фішки на дошку. Також там немає заборони на "довгі" ряди в чотири і більше фішки, але такі ряди не дають побити фішку. 

А гра "дала" грається на полі 6 на 6 і, так само як у валі, тут можна робити "довгі" ряди без побиття. Під час першої фази ряд в три спричиняє взяття фішки, так само як і в млині. Забирати з дошки можна довільну фішку, навіть ту, яка сама належить до ряду в три фішки. Ряд в три можна сформувати таким чином, що можна відійти фішкою з ряду в чотири і більше фішок. В першій фазі перші чотири ходи мають бути зроблені в чотири центральні квадрати дошки.

## Різниця дари від млина

Для тих, хто вміє грати в млин, наведу відмінності:

- Грається на звичайному полі 5 на 6 квадратів.
- Якщо в першій фазі гри формується три в ряд, то фішка суперника з поля не забирається.
- Робити ряди в більше ніж три фішки заборонено.
- Варіанту "летючих корів" нема.
- Судячи зі всього не можна забирати фішки, що знаходяться в ряду, навіть якщо інших фішок на дошці нема.

## Джерела

- [Дара на cynigstan (англ.)](http://www.cyningstan.com/game/148/dara)
- [Дара на вікіпедії (англ.)](https://en.wikipedia.org/wiki/Dara_(game))
- [Правила дари (pdf, англ.)](https://gamers-hq.de/media/pdf/7c/5d/50/Dara_rulebook.pdf)
- [Валі на вікіпедії (англ.)](https://en.wikipedia.org/wiki/Wali_(game))
- [Дала на вікіпедії (англ.)](https://en.wikipedia.org/wiki/Dala_(game))
