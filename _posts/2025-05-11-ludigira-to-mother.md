---
layout: post
source: medium
title: "Шумерський лист-похвала матері"
tags:
  - sumer
---
Цей текст оформлений, як лист, але насправді є віршом-похвалою матері.
Відомо ще два твори написані від імені цього ж автора - Лудігіри, дві елегії - оплакування смерті батька та смерті жінки.

Але лист матері - це життєрадісний твір, з яким я і пропоную вам ознайомитися.

## Лист від Лудігіри матері

Королівський гінець,  
  відправляйся в дорогу!  
Прошу, поїдь в Ніппур  
  й передай від мене звістку.  
Далека путь перед тобою!  
Моя мати від тривоги  
  заснути не може,  
Тож хай твій шлях  
  веде прямо до її дому.  
Вона розпитує подорожніх  
  про моє здоров'я,  
А ти звістку про моє здоров'я  
  їй передаш у руки.   
Мати моя зрадіє  
  і лагідно  
  говоритиме з тобою.  
  
Якщо мою матір ти не знаєш,  
  я тобі її опишу:  
Ім'я її - Шат Ештар, так шукай її.  
Її тіло й обличчя, руки та ноги,  
  уся зовнішність -  
  мов з-під руки _майстра_.  
Вона як добра богиня  
  своєї вулиці.  
Ще з днів її юності  
  була наділена  
  _доброю_ долею.  
Самотужки вона порядкує  
  в будинку свого свекра.  
Скромно поклоняється  
  своїй богині.  
Знає як доглядати  
  за місцем Інанни.  
Наказами царя  
  ніколи не нехтує.  
Вона ощадлива  
  і примножує пожитки.  
Говорить з любов'ю,  
  ніжністю та з підтримкою.  
Вона мов овечка,  
  мов солодке масло й мед  
  у серці своїм.  
  
Ще вдруге опишу  
  тобі свою матір:  
Мати моя - мов небесне сяйво,  
  мов гірська лань;  
Зоря сходу,  
  що освітлює все навколо;  
Рідкісний кривавець,  
  бірюза з Мархаші,  
Скарби царевого брата  
  повні краси;  
Агатова печать  
  сонцем оздоблена;   
Кільце олов'яне,  
  бронзовий перстень,  
Злиток золота,  
  сяйнисте срібло;  
_Колодязь,  
  що втамовує подорожніх_;  
Алебастрова берегиня  
  на підніжжі з лазуриту,   
Що ожила і несе радість.  
  
Ще втретє опишу  
  тобі свою матір:  
Мати моя як небесний дощ,  
  що поливає насіння;  
Ячмінь та льон,  
  що в щедрі жнива  
  високо підносяться;  
Багатий сад  
  заповнений радістю;  
Зрошена сосна  
  рясно шишками покрита;  
Ранні плоди,  
  що приносяться в дар;  
Канал, що живодайну воду  
  в сади несе;  
Смоква солодка з Дільмуну,  
  смоква така бажана.  
  
Ще вчетверте опишу  
  тобі свою матір:  
Моя мати усіляке свято  
  наповнює радістю.  
Сама, як свято весни -  
  любо дивитись на неї;  
Царська донька,  
  пісня достатку;  
Площа танців,  
  що її для радості збудували;  
Серце, що завжди готове  
  дарувати любов;  
Добра новина  
  про повернення полоненого  
  до своєї матері.  
  
Ще вп'яте опишу  
  тобі свою матір:  
Моя мати -  
  як смоківниця,  
  що чудово пахне;  
Колісниця з ялівцю,  
  самшитовий стілець;  
Дорога тканина  
  змащена оліями;  
Виноградне гроно,  
  що росте пишно;  
Пляшечка зі страусового яйця  
  заповнена пахучою олією;  
Чудова жінка під  
  охороною божества.  
  
Як стоятимеш в сяйві жінки,  
  котру я тобі щойно описав,  
Перекажи їй,  
  що її син Лудігіра  
  у доброму здоров'ї.  

## Примітки перекладача

В рядку, де говориться про "кільце олов'яне, бронзовий перстень" - то перстень насправді з вже згадуваного загадкового металу "антасура". 
Більше про антасуру прочитайте в статті ["Сокира Нерґалю і трохи про давню металургію"](https://medium.com/@navpil/nergal-axe-31f7de8a64b7). 
Крамер перекладає цей метал, як "залізо".

"Ранні плоди, що приносяться в дар" - йдеться про пожертву, котру робили з перших зібраних плодів богам для кращого врожаю.

"Сама, як свято весни" - в оригіналі йдеться про "акітум" - свято нового року, але шумери новий рік святкували весною.

В тексті згадується богиня Інанна - богиня любові. З власних назв також згадується Дільмун - острів достатку, ймовірно сучасний Бахрейн, Ніппур та Мархаші - древні месопотамські міста.

Як завжди курсивом позначені вставки для кращого розуміння тексту, або місця, котрі зрозумілі не до кінця, тому переклад - умовний. 

Джерела:

 - [Шумерський оригінал на ETCSL](https://etcsl.orinst.ox.ac.uk/cgi-bin/etcsl.cgi?text=c.5.5.1#)
 - [Англійський переклад на ETCSL](https://etcsl.orinst.ox.ac.uk/cgi-bin/etcsl.cgi?text=t.5.5.1#)
 - "History Begins at Sumer: Thirty-Nine Firsts in Recorded History" авторства Samuel Noah Kramer, глава 36