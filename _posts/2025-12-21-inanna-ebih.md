---
layout: post
source: wp
title: "Інанна та гора Ебіх. Шумерський міф про жіночу впертість."
tags:
  - sumer
exts:
  - https://sumerua.wordpress.com/2025/12/21/inanna-ebih/
---
Інанна та гора Ебіх – популярний між писцями і тому добре збережений текст. Він входив до так званої "декади" – десяти творів обов'язкової програми шумерської школи писців.

Сюжетно – це дуже прямолінійний твір. Тому деякі дослідники вважають, що він мав якийсь інший зміст – чи то схвалення завойовницьких походів царя, чи то навпаки – їх засудження. Чи то можливо в такій завуальованій формі розказується про перемогу над непокірними племенами? 

Але шукати такі приховані змісти в шумерських міфах – невдячна справа. Якби шумери хотіли написати про перемогу над якимось містом – вони б так і написали. Так, як вони це зробили в текстах про Енмеркара. 

І вже інші дослідники кажуть – нічого тут шукати не треба, все лежить на поверхні. Цей текст – це радше гімн-хвала богині Інанні і тут змальовується її сила та непокірливий характер. Але оскільки оформлений він був у невелику історію, то це змусило нас сприймати його як міф.

Інанна, насправді – багатогранна богиня. Її образ змінювався впродовж тисячоліть, але завжди полонив уяву древніх месопотамців. В цьому тексті – наголос на її бунтарстві. 

Авторство тексту – під питанням, але часто його приписують Енхедуанні – жриці, яка своїм характером теж трохи була схожа на Інанну. Текст, як це часто буває, починається зі славлення богині. І вже після нього починається сама історія – при чому починається вона прямою мовою Інанни. Підзаголовки додано для зручності читача, в оригіналі їх не було.

## Інанна та гора Ебіх

[//]: # (The poem begins with praise for Inanna &#40;lines 1-24&#41;)  
[//]: # (1)  

### Славіння Інанни
  
Владарка грізних сутностей,  
  несе страхіття,  
  великі сутності сідлає,  
і булава свята в її руках –  
  вона довершує Інанну  
  усю покриту кров'ю.  
У битвах ноги розставляє,  
  на землю щит кладе,  
все буревієм зносить.  
Інанна – велична діва,  
  що добру раду у боях дає,  
що землі нищить стрілами зі своїх рук,  
  що землі скорює.  
  
[//]: # (a2-an-kar2 – булава – так перекладав в Луґальбанді)  
  
[//]: # (7)  
  
Мов лев від неба до землі ревеш  
  і плоть людей тремтить!  
Мов тур величний  
  поборюєш ти землі непокірні!  
Мов грізний лев ти гасиш жовч  
  повсталих та незгідних!  
  
О моя пані!  
  Мов небо квітнеш – і про це;  
Інанно юна,  
  ти мов земля велична – і про це;  
здіймаєшся мов царське Сонце  
  і руки широко розводиш – і про це;  
з небес спускаєшся,  
  несеш страхіття грізні – і про це;  
а на землі́ несеш  
  проміння світла – і про це;  
на пагорбах йдучи  
  ти світиш лазуритом – і про це;  
квітучі гори омиваєш – і про це;  
блискучі гори,  
  святі гори плодиш – і про це;  
немов тим лазуритом  
  _милуєшся собою_ – і про це;  
мов радісний володар,  
  мов володар щедрий,  
  зі своїм києм сильна – і про це;  
мов палиця для бою  
  могутня в битві – і про це  
чорноголові співатимуть тобі пісні!  
По землях всіх солодкою хвалою  
  тебе славитимуть!  

[//]: # (милуєшся собою – дослівно там – сама себе всаджуєш, або сама себе живеш – в ETCSL лишилося без перекладу)
[//]: # (і про це – спроба перекласти -za)

Діву битви, дитя величне Місяця-Суена,  
Інанну юну буду прославляти!  
  
[//]: # (before beginning the story of how, when walking in the mountains, Inanna is insulted by Ebih – personified by the mountain landscape – who refuses to show her proper respect. Inanna then swears revenge &#40;lines 25-52&#41;.)  
  
[//]: # (25)  
  
### Мова Інанни про Ебіх

"Владарка я! Коли ішла по небу,  
  коли йшла по землі;  
Інанна я! Коли ішла по небу,  
  коли йшла по землі;  
коли ішла Еламом та Субіром;  
коли ішла крізь гори Лулубі;  
коли до серця гір звернула я;  
Владарка я! Як до гори наблизилась,  
  не було мені шани!  
Інанна я! Як до гори наблизилась,  
  не було мені шани!  
Коли я до хребта Ебіх наблизилась,  
  не було мені шани!  
  
Оскільки він мене не вшанував,  
оскільки носа до землі не притулив,  
оскільки губи у пісок він не занурив,  
я схоплю цей хребет високий  
  у свої руки,  
  навчу його боятися мене!  
  
[//]: # (37)  
  
До великих схилів  
  я поставлю великі тарани.  
До малих схилів  
  я поставлю малі тарани.  
Ногами своїми покрию його  
  і розпочну гру святої Інанни!  
Принесу у гори битву,  
  приготуюсь воювати!  
  
[//]: # (41)  
  
Стріли в сагайдак покладу,  
каміння в пращу накидаю,  
списа до блиску начищу,  
кийок зі щитом наготую.  
  
Навколо лісів багаття розпалю,  
візьму сокиру проти цього лиходія,  
на озера й річки  
  здійму чистий Вогонь,  
цей жах розповсюджу  
  у недоступних горах Аратти.  

[//]: # (Вогонь – Ґібіль, що згадується в закляттях Шурпу)

Нехай як місто прокляте Небом  
  вже не відновиться,  
й немов Енліль на нього брови зсунув,  
  хай не здійме своєї голови!  
Пізнає хай мої шляхи!  
Хай мене Ебіх шанує,  
  і славить хай мене!"  
  
[//]: # ( She brings her grievance before the great sky god An &#40;Anu&#41;, asking for his blessing and assistance in punishing Ebih lines 53-111 )  
  
### Мова Інанни до Неба-Ана

Інанна, донька Місяця-Суена  
по-царськи вдягнулась,  
  втіхою себе огорнула,  
страхом і трепетом  
  своє чоло прикрасила,  
своє святе горло  
  чистим кривавцем оздобила,  
семиголовий кий справа  
  хвацько почепила,  
лазуритом свої стопи пов'язала.  
  
Ввечері владно вийшла,  
на вулиці перед Воротами Дива стала.  
Небу-Ану поклала жертви,  
  промовила молитву.  
  
Інанна Ана втішила,  
він вийшов, сів на місце своє  
і величчю заповнив небеса.  
  
"Ане, батьку мій, тебе вітаю!  
  Слова мої – у твої вуха!  
Ан мене у небесах  
  наділив жахітливою величчю.  
Завдяки тобі з моїм словом  
  нічого не зрівняється  
  від неба до землі.  
  
На краю неба сокирою,  
стягом та знаменом _бути_;  
підвалини закласти,  
  щоб престол з підніжжям  
  міцно поставити;  
у руки кий узяти,  
  щоб _ворогів_ хилити,  
  як _бузину_;  
шестерним ярмом тримати землю;  
четверним ярмом подовжити стегна;  
по дорогах вбивати;  
  на шляхах нападати;  
для царів _в пісок кинутих_  
  з неба місячним сяйвом світити;  
стрілами стріляти;  
  на луки, сади й ліси  
  здійматися мов зуби сарани;  
повсталі землі боронувати;  
замки́ із міських брам знімати,  
  щоб вони відкритими стояли –  
це все Ан дав мені  
  своєю царською рукою.  


[//]: # (an-bar-ra ĝišsilig-ga-am3 – знамена та стяги – не знаю, як це перекладати краще. І взагалі не ясно до чого тут ці рядки. Подав їх в розрізі того, що їй дав Ан царською рукою. Можливо вона тут каже, що вона є Зорею край неба – є і стягом і знаменом і сокирою? Інакше складно зрозуміти до чого тут ці рядки)
[//]: # (mu-bu-um-gin7 gam – стале словосполучення, дерево мубум вживається лиш в цьому контексті. Вирішив використати назву дерева, котре більше ніде особливо не зустрічається – а саме бузину)  
[//]: # (в пісок кинутих – вільний переклад ISZ-ISZ, де ISZ означає як пісок так і знищити.)  
  
Коли ти мене ставиш по правиці царя,  
  то він нищить землі повстанців,  
при підніжжі гори  
  голови трощить немов сокіл!  
Ане, царю, дозволь мені твоє ім'я  
  крізь Країну ниткою _протягти_!  
Хай _цар цей_ знищить землі,  
  немов змію в ущелині!  
Нехай як кам'яна змія,  
  що вилізла зі скелі,  
  вони плазують перед ним!  
Нехай підкорить гори,  
  нехай там роззирнеться  
  і хай пізнає їх широти!  
Нехай дорогами святого Ана вийде  
  і хай пізнає їх глибини!  
  
За богів я інших – краща!  
Інанна я! Одна з Богів Верховних!  
  
[//]: # (боги верховні – Анунаки)  
  
[//]: # (89 – починається повторний момент)  
  
Тож як же ж так, що з неба до землі  
  гора мене не вшанувала?  
Інанна я! А з неба до землі  
  гора мене не вшанувала!  
Хребет Ебіх –  
  оця гора із неба до землі  
  мене не вшанувала!  
  
[//]: # (92-111 – дослівний повтор – в оригіналі є незначні відмінності у рядках 93, 98, 99, 101, 103, 104, 106 – можливо є зміст це якось передати. Наприклад замість -ra вставити слово -свого, а в рядку 93 це слово забрати. 98 – змінити гру на забаву.)

Оскільки він мене не вшанував,  
оскільки носа до землі він не приклав,  
оскільки губи у пісок він не занурив,  
я схоплю цей хребет високий  
  у свої руки,  
  навчу його боятися мене!

[//]: # (притулив змінив на приклав)

До великих схилів  
  я поставлю великі тарани.  
До малих схилів  
  я поставлю малі тарани.  
_Із силою накинуся на нього_  
  і розпочну забаву святої Інанни!  
Принесу у гори битви,  
  і воювати я почну!

[//]: # (98 – із силою накинуся на нього – спроба перекласти USZ ga-mu-un-šub, де USZ можна перекласти як пеніс або чоловік, гру на забаву – там є різночитання, але зміст слова той самий)
[//]: # (99 – битву – на битви, бо там множина. і воювати я почну – там інше дієслово)

Стріли в сагайдак покладу,  
каміння понакидаю в пращу,  
списа до блиску начищу,  
кийок зі щитом приготую.

[//]: # (понакидаю – змінив дієслово та порядок слів, хоча в оригіналі змінюється суфікс іменника праща, наготую – змінив на приготую – в оригіналі теж зміна префікса без особливої зміни змісту)

Навколо хащ багаття розпалю,  
візьму сокиру проти цього лиходія,  
на озера й річки  
  направлю чистий Вогонь,  
цей жах розповсюджу  
  у недоступних горах Аратти.

[//]: # (104 рядок – там відсутній детермінатив, але навряд чи це якось передавалося на розмові, але таки змінив лісів на хащ)

Нехай як місто прокляте Небом  
  вже не відновиться,  
й немов Енліль на нього брови зсунув,  
  хай не здійме своєї голови!  
Пізнає хай мої шляхи!  
Хай мене Ебіх шанує,  
  і славить хай мене!"

[//]: # (but he refuses, pointing out that Ebih is more powerful than she is and she should think twice before challenging him – lines 112-130 )  
  
### Відповідь Ана Інанні

Ан, цар богів, їй відповів:  
  
"Дитя моє, горі цього бажаючи,  
   що ж робиш ти?  
Інанна ти! Горі цього бажаючи,  
  що ж робиш ти?  
Хребту Ебіх, горі цього бажаючи,  
  що ж робиш ти?  
  
Місця богів він опромінює  
  жахливою могуттю!  
В житло святих Богів Верховних  
  він насилає острах!  
Його могуть – жахлива  
  і покриває всю Країну.  
Хребта велич – жахлива  
  і покриває землі всі.  
Його висоти сягають серця небес.  
В його садах плоди звисають  
  і радістю променять.  
Його могутні дерева –  
  це вінець небес,  
  ростуть дивовижні.  
В тіні дерев Ебіха,  
  під їх широким гіллям –  
  багато левів,  
багато там і баранів, і оленів,  
стоять там тури у густій траві,  
і поміж гірських яблунь  
  дикі кози плодяться.  
Його могуть – жахлива,  
  крізь нього не пройдеш!  
Хребта велич – жахлива!  
Юна Інанно,  
  не повстанеш проти нього!" –  
так говорив.  
  
[//]: # (Inanna rejects his counsel, arms herself, and attacks Ebih, destroying him – lines 131-159 )  
  
### Бій Інанни з Ебіхом

Владарка гнівалась,  
  всередині усе перевернулось.  
Відкрила зброї дім,  
штовхнувши двері з лазуриту.  
Несе могутню битву!  
  Велику бурю наближає!  
Свята Інанна прикликає буревій!  
Здіймаються вітри,  
  лихий пісок здіймається,  
здіймається шалений смерч,  
  у друзки все розносить!  
Моя пані іде на бій з хребтом!  

Одна за однією переставляє стопи,  
одне за одним леза ножів гострить.  
Ебіх за горло вхопила немов ковилу,  
всередину його лезо ножа встромила,  
кричала гучно, немов грім.  
  
[//]: # (одна за однією – одне за одним – спроба передати палалелізм  2-a-bi)  
  
Каміння, що складався з них Ебіх  
із гуркотом по схилах покотилось.  
Із його схилів та ущелин  
  гадюки величезні отрутою плювали.  

Його ліси прокляла,  
  його деревам смерть напророчила,  
його дуби спрагою висушила.  
Вогнем його з країв оточила,  
  димом огорнула.  
Владарка гору своїм духом накрила,  
свята Інанна  
  свої пристрасті утамувала.  
  
[//]: # (152-159 – промова Інанни)

### Переможна промова Інанни

До хребта Ебіх підійшла  
  й голос пролила:  
  
"Хре́бте! Через твою піднесеність,  
  через твою висоту,  
через твою вабливість,  
  через твою зелень,  
через твоє одіяння з ясного полотна,  
через те, що ти сягав небес,  
через те, що носа до землі  
  ти не притулив,  
через те, що губи у пісок  
  ти не занурив  
вбила я тебе, донизу поклала я тебе!  
Мов слона я вхопила тебе за бивні,  
мов великого тура за твої міцні роги  
  я тебе до землі притулила,  
мов бика чиїх рогів міць я погасила,  
  ганяла я тебе!  
Твої очі залила слізьми,  
твоє серце заповнила плачем,  
на твоїх схилах птахи смутку  
  плетуть свої гнізда!"  
  
І удруге,  
  загорнувшись у жахливу могуть,  
  сповнена сил прямо мовила:  
  
"Мій батько, Енліль,  
  вилив мою велику могуть  
  у серце гір,  
мені по правиці бойову палицю повісив,  
я ж по лівиці собі ножа повісила!  
Моя лють – борона з великими зубцями, –  
  _гору_ розірвала!  
Звела дворець я,  
  речей багато поробила!  
Поставила престол –  
  міцні його основи.  
Жерцям дала _жертовного ножа_,  
співцям дала бубни й барабани,  
_жерців_-піліпілі перемінила.  
Проти гори в своїй звитязі вийшла,  
проти хребта Ебіх  
  в своїй звитязі вийшла.  
Мов повінь я прийшла,  
мов паводок я греблю переповнила.  
Перед горою у своїй звитязі стала я!  
Перед хребтом Ебіх  
  в своїй звитязі стала я!"  

[//]: # (бубни і барабани – довільний переклад)
[//]: # (гору звитягою своєю подолала)

За знищення Ебіху великій доньці Суена,  
діві Інанні – хвала!  
  
Нісабі – хвала!  

## Примітки

Зброю Інанни – "а-ан-кар" – в цьому, так і в інших текстах, я послідовно перекладаю, як "булава". "А-ан" має значення "суцвіття", що може натякати на форму зброї, тобто навряд чи це спис або сокира. Булава – це цілком ймовірний варіант, але не єдино можливий. "Тукул" став бойовою палицею, "шіта" – києм, а "ілар" – кийком. Я уникав спокуси перекласти цю зброю, як "меч". Мечі в ті далекі бронзові часи були радше довгими кинджалами – бронза не дозволяла зробити міцного довгого меча. Окрім того, меч був дорогою зброєю (і завжди таким лишався), тому поширенішими були бойові палиці, списи та сокири.

В кінці твору Інанна розказує про три типи жерців. Кургара тут став просто жерцем, ґала – співцем, адже саме такою була їхня функція в храмах, а от найцікавіший вид жерців – піліпілі – лишився без перекладу. Про піліпілі ми знаємо дуже мало – чи йшлося про чоловіків-жерців, що вдягалися, як жінки, чи навпаки – не зрозуміло. Але точно відомо, що ці жерці ніби "перемінюватися" з одної статі в іншу. І вони були служниками культу Інанни. У творі ["Як літній чоловік до юної дівчини женихався"](https://sumerua.wordpress.com/2025/07/14/old-man-young-girl/) дівчина після вердикту царя каже "ми будемо піліпілі" і, можливо, мається на увазі зміна ролей чоловіка та жінки (в перекладі це було передано інакше, адже зміст речення, як він є все одно лишається не ясним).

Ґібіль в цьому тексті був перекладений як Вогонь – адже він був уособленням вогню. Той самий Ґібіль згадується в уже перекладених [закляттях Шурпу](https://sumerua.wordpress.com/2025/05/18/surpu-incantations/). А назва Анунаки було перекладено описово – Боги Верховні. 

Окрім Інанни - богині любові, в цьому тексті також згадується Ан - бог неба. А закінчується текст присвятою Нісабі - богині письма. Їй часто присвячували твори. 

## Джерела

 - [Шумерський текст](https://etcsl.orinst.ox.ac.uk/cgi-bin/etcsl.cgi?text=c.1.3.2#)
 - [Англійський переклад](https://etcsl.orinst.ox.ac.uk/cgi-bin/etcsl.cgi?text=t.1.3.2#)

-----------

41.	ti mar-uru5-a si ga-ba-ab-sa2 – стріли, сагайдак  
42.	a2-sag3 ebiḫ2-gin7 ga-ba-ab-sur-sur каміння, праща  
43.	ĝiš-gid2-da niĝ2-su-ub ga-ba-ab-ak спис  
44.	ĝišilar kušgur21ur3 si ga-na-ab-sa2-sa2 кийок, щит  
45. {ĝiš}tukul – палиця  
46. a2-an-kar2 – булава  
47. šita2 – кий  

Other readings:

 - Inanna and Ebih and the Scribal Tradition (Paul Delnero)
