---
tags:
 - games
source: wp
title: Тавлія
---
Та́влія - це гра, що її грали в Європі до приходу шахів. Особливо вона була поширена серед вікінгів і в цю гру могли грати наші руські князі. Гравці грають різними арміями і в них різні цілі. Один має втекти королем, а другий - не дати йому це зробити.

Є різні варіанти цієї гри. Почну з найпростішого - Тавлбверд, в правилах якого немає виключень.

## Найпростіші правила: Тавлбверд

В цьому варіанті гри - поле 11 на 11, в короля є 12 захисників, а по краях стоїть 24 нападники.

В цій грі один гравець має короля, котрий починає гру з середини дошки.
Його оточують захисники.
А з країв дошки стоять нападники, яких в два рази більше, аніж захисників.
Усі фігури ходять так само як тури в шахах - тобто прямо на довільну кількість полів.
Для того, щоб збити фігуру, треба її оточити двома своїми фігурами з двох протилежних боків - спереду та ззаду, або справа та зліва.
Таким чином за хід можна побити щонайбільше три фігури - якщо своїм ходом три суперники опинилися під боєм.
Але самому заходити між дві фігури суперника - можна.
Нападники ходять першими.
Ціль короля - втекти з дошки, тобто дійти до її краю.
Ціль нападників - взяти в полон короля - тобто оточити його з двох протилежних боків, як і звичайну фігуру.
Взагалі для короля ніяких виключень для ходів нема - він себе поводить, як звичайна фігура.
Якщо нападники повністю оточили армію короля - перемога за ними.

Тавлбверд можна також грати на полі 9х9 і для новачків він підходить краще. Кількість нападників тоді - 16, а захисників - 8.

## Різниця між варіантами

Є різні варіанти Тавлії. Відрізняються вони наступним:

- розміром дошки - від 7х7 до 15х15, але є згадки про гру 19х19. Дошки завжди квадратні з непарною кількістю полів.
- розстановкою фігур, особливо якщо йдеться про поля 11х11 та більше
- правилом втечі короля - чи в кут, чи на край
- правилом побиття короля - чи його треба оточити з двох боків, чи з чотирьох
- чи може король брати участь у побитті, або він беззбройний.
- і чи є на полі особливі поля - наприклад трон чи кути, для яких діють особливі правила.

Ці правила не обираються довільним чином. Якщо король беззбройний, то його завжди треба оточувати з чотирьох боків. Якщо короля треба оточувати з двох боків, він завжди озброєний. Але є варіанти ігор з "сильним королем" - він і озброєний і брати його треба з чотирьох полів, але тоді йому треба втекти не на край, а в кут. Якщо поле 7х7 - королю треба втікати в кут, на більших полях - на край, окрім випадків, коли король - "сильний".

Кількість фігур захисників вираховується за формулою КількістьФігур=ШиринаДошки*2-10. Тобто 4 захисники для дошки 7х7, 8 - для дошки 9х9 і так далі. Нападників завжди в два рази більше.

Найпопулярніші сучасні розміри дошки - це 9х9, також 11х11 та 7х7. На більших полях грають рідко.

Якщо для трону діють особливі правила, то вони зазвичай такі - на трон може заходити лише король, хоча всі фігури можуть проходити крізь трон. Якщо трон пустий - то він вважається ворожим для всіх фігур - як для нападників, так і для захисників. Тобто якщо прямо біля трону стоїть фігура - її можна побити однією фігурою - роль другої фігури грає трон. Якщо королю треба втекти в кут, то для кутів діють ті ж правила, що і для трону.

Найпростішим варіантом є той, де втекти треба на край дошки, де немає особливих полів і де для короля немає особливих правил і він себе поводить, як звичайна фігура. Цей варіант - Тавлбверд я спочатку і описував. Тавлбверд також можна грати на полі 9х9 - що і радять новачкам.

Хоча у гравців різні армії та цілі, Тавлбверд є досить врівноваженою грою. Є варіанти тавлії, де перевага однієї зі сторін навіть менша, аніж перевага білих в шахах. Тим не менш, часто грають дві гри поспіль, міняючись сторонами.

Заради повноти я коротко розкажу про інші врівноважені варіанти.

## Таблут

Один з найпопулярніших варіантів.
Його свого часу описав Карл Лінней.
Грається на полі 9х9, захисників - 8, нападників - 16.
Король - озброєний, для того щоб його побити, треба його оточити з двох сторін.
Для того щоб втекти, королю треба дійти до краю дошки.
Трон - особливе поле, на ньому може стояти лише король, але проходити крізь нього можуть всі фігури.
Пустий трон - ворожий для всіх фігур.
Якщо король сидить на троні, щоб його побити, треба оточити його з чотирьох сторін.
Якщо король стоїть поруч з троном - тоді його треба оточити з трьох сторін.

## Брандув

Схожий на Таблут тим, що король - озброєний і для того щоб його побити, треба його оточити з двох сторін.
Поле - 7х7, захисників - 4, нападників - 8.
Королю для втечі треба добратися до кута.
Кути - особливі поля, вони є ворожими для всіх фігур і на них може заходити лише король.
На троні може знаходитися лише король, але проходити крізь нього можуть усі фігури.
Пустий трон, на відміну від Таблута, ніколи не є ворожим для жодних фігур
Також на відміну від Таблута, якщо король на троні, чи поруч з ним, його треба оточити лише з двох боків.

Часто можна побачити згадку про гру АрдРі, яка теж грається на полі 7х7, але захисників там 8, а нападників - 16.
Я пробував грати в цю гру, але там перевага нападників така величезна, що навряд чи це й справді історичний варіант.
І цієї думки притримуюся не лише я.

## Неватавль - гра вікінгів

Саме ці правила часто розповсюджуються з комерційними наборами для гри.

Гра на полі 11х11 з сильним королем.
Король може приймати участь у побитті фігур.
Для того, щоб побити короля, треба його оточити з чотирьох боків.
Єдиний виняток - це коли король знаходиться поруч із троном, тоді його треба оточити лише з трьох боків.
Король має втекти у кут.
Кути і трон може займати лише король.
Проходити крізь трон можна.
Пустий трон та кути - ворожі для всіх фігур.

## Морський бій

Або Йоркський неватавль.
Тут дуже прості і врівноважені правила.
Можна грати на полях від 9х9 до 15х15.
Король - беззбройний, але щоб його побити треба його оточити з чотирьох сторін.
Королю для втечі треба дійти до краю дошки. 
Трону та інших особливих полів у цій грі нема.

Усі вищезгадані варіанти - це близькі до оригіналу сучасні реконструкції. З приходом шахів у Європу, тавлія поступово забувалася і зрештою правила були практично втрачені. Про ці ігри ми часто дізнавалися з окремих фраз у сагах, з яких можна було визначити, як приблизно ходили фігури і скільки їх було на дошці. Правила гри Таблут записав Карл Лінней - той що відомий ботанік - під час своїх подорожей. Нам пощастило, що у віддалених місцинах, в яких він побував, цю гру в 18му століті ще не забули. І хоч в його записах були певні неточності, та сучасні гравці змогли здебільшого відтворити оригінальну гру. Досі ведуться дискусії щодо певних деталей в правилах. Тому якщо вас серйозно зацікавлять ці ігри, раджу звернутися до джерел, що я подаю нижче.

Для повноти маю згадати, що ігри Ард Рі (поле 7x7 з два рази більшою кількістю фігур аніж в Брандуві) та Алеа Еванґелії (найбільша тавлія на полі 19x19), які часто зацікавлюють початківців, не вдалося успішно реконструювати і є сумніви, що в ці ігри коли-небудь взагалі грали. Обидві дають таку перевагу нападнику, що їх практично неможливо грати за короля. І якщо з Алеа Еванґелії ще якось можна викрутитися, то Ард Рі нічого не допомагає. 25 фішок - це занадто багато для такого малого поля.

---

Джерела:

- [Правила від данського дослідника Ааґе Нільсена (англійською)](https://aagenielsen.dk/tafl_rules.php)
- [Правила від Даміана Волкера (англійською)](http://tafl.cyningstan.com/downloads/703/rules-leaflets)

Англійські назви ігор

- Тавлбверд - Tawlbwrdd
- Таблут - Tablut
- Брандув - Brandubh
- Неватавль - гра вікінгів - Hnefatafl - The Viking Game
- Морський бій - Sea battle Tafl
- Йоркський неватавль - York Hnefatafl
- Ард Рі - Ard Ri
- Алеа Еванґелії - Alea evangelii