---
layout: post
source: medium
title: "Шумерський благальний лист Луґаль-несага цареві"
tags:
  - sumer
---
Продовжую перекладати шумерські листи. Коротко про листи можна прочитати в попередій статті "Шумерська переписка між слугою та царем".

Цього разу пропоную почитати благальний лист Луґаль-несага царю. Навряд чи йдеться про справжній лист, швидше всього йдеться про вправу складену для учнів. Але якщо такий лист був у шкільній програмі, то написання прохань царю була затребуваною справою. Зверніть увагу на наголос на емоційності, а не на логіці. Схожих листів є декілька, наведений тут - найкраще збережений.

## Лист Луґаль-несага цареві, що світить мов місяць

Цареві, що як місячне сяйво землі освічує, передай мої слова.  
Цареві, що як Сонце по правді судить, Істинні рішення чиї,  
Цареві, що благання вислуховує, повтори мої слова,  
Що їх його слуга Луґаль-несаг з Ніппуру каже:

Мов овечка, що рот свій набиває травою, забув я що таке митися милом,  
Мов віл, що не може носити своє ярмо, я у вигнанні в широких степах,  
Мов корова, що не бачить поруч свого теляти, я жалісливо плачу.  
Мов ягня, що його відбирають від матері замкненої в кошарі,  
Мов пташеня, що його гніздо руйнують люди,  
Мов корабель, що покинув безпечну гавань вітер носить мене.

На вулицях рідного мені Ніппуру мене поглинає сум,  
Місто моє стало мені чужим і нема в мене тут заступника,  
Дім мій став мені чужим і всі в ньому є проти мене,  
Ходжу по своєму місті, мов раб зодягнений в дрантя.

Мої друзі, товариші, знайомі та покровителі  
Презирливо дивляться на мене, як на людину, що їсть сама.  
Мати моя, та що напувала мене молоком зі своїх круглих персів,  
Від мого рота забрала і їжу і молоко.  
Мій батько, що сердечно виховував мене, тепер виганяє мене з дому.  
І моя ніжна пані, що дім її такий мені дорогий, навіть не гляне на мене.

Я мов погане дерево, що не приносить плодів і ніхто не радіє за мене,  
Я - стиглий плід, та не даю я жодних паростків і дерево не виросте з мене.

Хай мій цар зглянеться на мене і поверне мені мою посаду.

## Примітки перекладача

З тексту було прибрано імена шумерських богів у другому рядку. Дослівний переклад був би "Цареві, що як Уту по правді судить, рішення його - мов в Іштарана". Уту - це бог сонця, Іштаран - бог справедливості. Оскільки цей текст - не міф про богів і їх імена тут згадані лише як алегорія, то для спрощення розуміння тексту я переклав цей рядок описово.

На відміну від попередніх двох листів, тут я лишив оригінальне розбиття на рядочки, оскільки текст є значно поетичнішим. Розбиття на абзаци збігається з розбиттям на абзаци в англійському перекладі.

 - https://etcsl.orinst.ox.ac.uk/cgi-bin/etcsl.cgi?text=c.3.3.02&display=Crit&charenc=gcirc#

Схожі листи:

 - https://etcsl.orinst.ox.ac.uk/cgi-bin/etcsl.cgi?text=c.3.3.03&display=Crit&charenc=gcirc#
 - https://etcsl.orinst.ox.ac.uk/cgi-bin/etcsl.cgi?text=c.3.3.09&display=Crit&charenc=gcirc#
 - https://etcsl.orinst.ox.ac.uk/cgi-bin/etcsl.cgi?text=c.3.3.27&display=Crit&charenc=gcirc#
