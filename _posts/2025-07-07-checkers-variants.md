---
tags:
- games
source: wp
title: "Обрані варіанти шашок"
exts:
- https://navpil.wordpress.com/2025/07/07/chosen-checkers-variants/
---
Шашки поширені по всьому світі, але правила відрізняються від місця до місця. В шашках є багато місцевих варіантів і тут я наведу декілька з них, які добре демонструють цю різноманітність. Також подам інші варті уваги варіанти. Конкретно йтиметься про міжнародні шашки, піддавки, тайські шашки макхос, англійські чекерс, турецькі шашки, африканську гру йоте та предка шашок - кіркат. Я спробував обрати найцікавіші, найпопулярніші та найхарактерніші варіанти. Всіх їх об'єднує спосіб побиття і те що в гравців однаковий набір однотипних фігур.

Я очікую, що ви вже вмієте грати в звичайні шашки, тому що тут часто я даватиму не повні правила, а лише відмінності від звичних нам шашок. У всіх шашках є особливі правила про нічию, але я їх тут не наводжу - зазвичай йдеться про певну кількість ходів, за яку треба побити чужу шашку, або про повторення позиції на дошці тричі.

## Міжнародні шашки

В міжнародні шашки грають по всьому світі і саме по них проходять більшість світових чемпіонатів. 

Правила міжнародних шашок не сильно відрізняються від вже звичних нам правил. Можна сказати, що міжнародні шашки - це майже звичні нам шашки просто на більшому полі із незначними відмінностями у правилах. Відмінності ж наступні.

По-перше, грають на більшому полі - 10 на 10, в кожного гравця більше шашок - по двадцять штук і розташовуються вони в перших чотирьох рядах. 

По-друге, якщо шашка час побиття проходить крізь останній ряд, вона не стає дамкою під час ходу. Для того, щоб вона стала дамкою, її хід має на останньому ряду завершитися.

По-третє, якщо в гравця є вибір між різними варіантами побиття, він зобов'язаний обрати той хід, котрий поб'є більше шашок.

З культурних особливостей - дамка тут позначається не перевернутою шашкою, а двома шашками одна на другій.

 - [Міжнародні шашки на Вікіпедії (англ.)](https://en.wikipedia.org/wiki/International_draughts)

## Піддавки

Цікавий варіант шашок-навпаки. Ціллю є "програти", тобто позбутися усіх шашок, або втратити можливість ходу. Усі решта правил, окрім правила виграшу - такі самі, як у звичних нам шашках.

Ця гра - не просто дитяча забавка. Тут важливо правильно прорахувати ходи, адже з одного боку треба позбавитися усіх шашок, а з іншого боку - менша кількість шашок дає менший простір для стратегії. До прикладу є задачі, що називаються "дванадцять проти одної", де дванадцять білих шашок в початковому положенні мають перемогти одну чорну шашку. Для білих існує переможна стратегія для більшості положень чорної шашки. Зауважу, що у звичних шашках перемога білих в такому положенні - очевидна і задачою бути не може. 

Також в піддавках менша можливість нічиєї.

## Англійські шашки - чекерс

Гра поширена в англомовному світі. Грається на полі 8 на 8, але шашки, а особливо дамка, є значно слабшими ніж у наших шашках.

Шашки не можуть бити назад. Якщо звичайна шашка доходить до кінця дошки її хід завершується і вона стає дамкою. Дамка ходить і б'є як звичайна шашка, але отримує можливість ходити і бити назад. Тобто літати по всьому полю, як в наших шашках, вона не може.

На відміну від інших варіантів шашок, в чекерсі гру починають чорні.

Колись давно шашки грали саме за такими правилами і "літаючі" дамки з'явилися пізніше. Можна сказати, що чекерс - це архаїчний варіант шашок.

 - [Англійські шашки на Вікіпедії](https://uk.wikipedia.org/wiki/%D0%90%D0%BD%D0%B3%D0%BB%D1%96%D0%B9%D1%81%D1%8C%D0%BA%D1%96_%D1%88%D0%B0%D1%88%D0%BA%D0%B8)
 - [Правила чекерс (англ.)](https://checkers.fandom.com/wiki/Checkers)

## Тайські шашки - макхос

Тайські шашки, або макхос - це дуже поширена гра в Тайланді. Через особливість тайського набору для шахів, пішаків з нього можна використати для гри в тайські шашки. Це лише сприяє популярності обох ігор.

Шашок в цій грі лише вісім на кожного гравця і виставляються вони на перші два ряди. Фігури тут слабші ніж в наших шашках, але сильніші ніж в чекерсі. 

Шашки не можуть бити назад. Дамка може ходити на яку завгодно кількість полів, але стрибок через чужу фішку вона має завершити одразу на наступному полі - таким чином дамку легше спіймати. Тому в тайських шашках менша ймовірність нічиєї. На відміну від звичних нам шашок, двох дамок вистачає, щоб злапати самотню дамку суперника. Для цього треба зайняти дві діагоналі на сім і далі злапати дамку суперника - справа одного ходу.

Окрім того, в цій грі шашки забираються з дошки одразу після побиття, навіть якщо фігура продовжуватиме побиття далі. Таким чином дамка під час побиття може проходити через те саме поле декілька разів. Мало того - під час ходу вона навіть може зробити розворот на 180 градусів.

В тайських шашках, як і в чекерсі, якщо звичайна шашка доходить до кінця поля, її хід завершується і вона перевертається, ставши дамкою.

Як і в міжнародних шашках, тут треба обирати той варіант побиття, який забере якомога більше шашок.

В тайських шашках немає строго визначеного кольору того, хто починає гру.

 - [Правила тайських шашок (англ.)](https://checkers.fandom.com/wiki/Mak-hot)

Є інші шашки, в котрих різним чином поєднуються попередні правила - обрубаний стрибок дамки, як в тайських шашках, можливість побиття назад, кількість шашок, величина дошки, які правила проходження через останнє поле, який варіант побиття треба обирати тощо. Наші шашки, мак-хос та чекерс - це представники трьох основних шашкових сімейств - "довга дамка, шашка б'є назад", "довга дамка, шашка не б'є назад", "коротка дамка". Наступні ж варіанти відрізняються ще більше.

## Турецькі шашки - дама

Турецькі шашки - "дама", відрізняються тим, що шашки ходять не діагонально, а ортогонально, тобто як тури в шахах. Таким чином, на відміну від попередніх варіантів для гри доступна всі поля дошки - як білі, так і чорні. Любителі наших діагональних шашок можуть сприймати цей варіант несерйозно, але насправді гра дуже цікава і з неї теж проводять чемпіонати. Раджу спробувати.

Шашок в турецьких шашках до шістнадцять в кожного гравця і ставлять їх в другий та третій ряд. Перший ряд лишається вільним. 

Прості шашки ходять вперед або вбік та б'ють так само - вперед або вбік. Тобто назад вони ані ходити, ані бити не можуть. Коли шашка доходить до останнього ряду під час побиття, вона може продовжувати побиття в сторони, як звичайна шашка, а дамкою вона стане лише наступного ходу. Дамки тут мають необмежену свободу - схоже на наші, або міжнародні шашки, лише ортогонально.

Як і в тайських шашках, тут шашки знімаються з дошки прямо під час побиття. Але змінювати напрямок на 180 градусів тут не можна.

І ще, так само як в міжнародних, чи тайських шашках, тут треба обирати хід, який поб'є якомога більше шашок суперника.

В турецьких шашках для того, щоб злапати чужу дамку, вистачить дві своїх - для цього їх треба розставити у протилежні кути дошки, а далі злапати дамку - це справа двох ходів.

Подаю як культурну особливість - в турецьких шашках фігури об'ємні і схожі на шахових пішаків, тобто перевертати їх - неможливо. Яка фігура є дамкою, а яка - ні, треба пам'ятати. Втім, ніхто не забороняє використовувати для гри звичайні шашки.

 - [Турецькі шашки на Вікіпедії](https://uk.wikipedia.org/wiki/%D0%A2%D1%83%D1%80%D0%B5%D1%86%D1%8C%D0%BA%D1%96_%D1%88%D0%B0%D1%88%D0%BA%D0%B8)

## Йоте

Йоте - це африканський варіант шашок. Тут відмінностей ще більше. 

[//]: # (Вони сильно відрізняються від звичних нам шашок, але тут зберігається основна характеристика шашок - щоб побити фігуру, через неї треба перестрибнути.)

Грається на полі 6 на 5, котре на початку - пусте. В кожного гравця - 12 шашок. За хід гравець може зробити одну з трьох дій:

- виставити шашку на дошку на будь-яке поле, 
- походити шашкою на одне поле ортогонально в будь-яку сторону, 
- побити одну (і лише одну) шашку, перестрибнувши через неї ортогонально в будь-яку сторону

Якщо гравець побив чужу шашку, він додатково забирає довільну шашку суперника з дошки. Бити не обов'язково, хоча є варіанти, де побиття - обов'язкове. Дамок в цій грі нема.

Якщо в обох гравців по три фішки і менше, оголошується нічия.

Йоте є дуже дефензивною грою, тобто оборона тут має перевагу над атакою, що не сприяє динамічності. В грі часто виникає такий собі цуґ-цванґ, коли жодному гравцеві не вигідно йти в атаку. Для того, щоб уникнути вічних ходів туди-сюди, раджу використовувати правило, що наступним ходом не можна пересунути фішку на поле, з якого вона прийшла минулого ходу. Таке правило застосовують у деяких онлайн варіантах цієї гри, що значно покращує гру. Основною стратегією Йоте є оточення шашок суперника, щоб змусити його зробити невигідний для нього хід. На початку гри гравці вибудовують позицію, але часто притримують одну-дві фішки, щоб тримати суперника в напрузі, адже коли всі фішки суперника вже виставлені, то можна не боятися неочікуваного десанту в тилу.

Йоте - це, мабуть, найвідоміший варіант західноафриканських шашок. Про схожу гру - ліберійську квею, я вже писав у іншій статті. Ліберійська квея є динамічнішою за йоте, бо поле - невеличке, вісім шашок на початку гри вже стоїть на полі та знаходяться значно ближче одна до одної.

Схожою грою є "чоко" (Choko), яка відрізняється лише тим, що поле там 5 на 5 і є поняття "ініціатива виставлення". Тобто допоки перший гравець виставляє фішку на дошку, другий гравець зобов'язаний робити те саме. Але якщо гравець з "ініціативою", в цьому випадку перший гравець, обирає натомість зробити хід фішкою, то інший гравець за бажання може теж походити фішкою. Але якщо будь-який гравець (чи перший, чи другий) після ходу суперника виставить фішку на дошку, то в нього буде "ініціатива виставлення" і інший гравець має продовжувати виставляти фішку слідом за ним.

- [Йоте на Вікіпедії (англ.)](https://en.wikipedia.org/wiki/Yot%C3%A9)
- [Чоко на cynigstan](http://www.cyningstan.com/game/344/choko)

Зіграти в Йоте проти комп'ютера можна на наступних сайтах:

- [Йоте на Africa Games](https://africa-games.com/yote_game.html)
- [Йоте на Online Solo Games](https://www.onlinesologames.com/yote)

## Кіркат

Кіркат (Qirkat, Alquerque) - це предок відомих нам шашок. Ймовірно сучасні шашки 8 на 8, а вірніше гра схожа на сучасний чекерс, виникли, коли хтось вирішив перенести правила гри Кіркат на поширену тоді шахову дошку.

        B--B--B--B--B
        |\ | /|\ | /|
        B--B--B--B--B
        |/ | \|/ | \|
        B--B--o--W--W   
        |\ | /|\ | /|
        W--W--W--W--W
        |/ | \|/ | \|
        W--W--W--W--W    

Кіркат грається на особливій дошці 5 на 5 з декількома намальованими діагоналями. Завдяки такій формі дошки, поля відрізняються між собою - деякі з них мають вісім відгалужень, а деякі - лише чотири і це можна тактично використовувати під час гри. Дошка для Кіркату в сучасності використовується для інших, не-шашкових ігор, наприклад для непалійського Баґ-чалу, або для мозамбікської Фанорони (там вона, втім, подвоєна). Схожий принцип побудови поля використовується в мисливських іграх середньовічної Європи по типу "лисиця і гуси". 

Самі ж правила Кіркату достеменно не відомі. Точно відомо, що шашок було по 12 в кожного гравця; як розставлялися шашки на початку гри; те, що шашки ходили по лініях в довільну сторону і те, що дамок в цій грі не було. Одним ходом можна було побити декілька шашок, як і в сучасних шашках. Не до кінця зрозуміло, які правила діяли для ситуацій, коли жоден гравець не хотів іти в атаку. Ймовірно така ситуація вважалася нічиєю, або перемагав гравець з більшою кількістю шашок. Можливо також була заборона наступним ходом ходити шашкою на те саме поле, з якого вона прийшла минулого ходу.

Існують сучасні ігри, що нагадують Кіркат і їх грають в арабських державах Африки - це [Замма](https://en.wikipedia.org/wiki/Zamma) та [Харбаґа](https://en.wikipedia.org/wiki/Kharbaga).

 - [Про Кіркат на Вікіпедії (англ.)](https://en.wikipedia.org/wiki/Alquerque)

Є ще багато різних варіантів шашок, але основні типи та їх представники були описані вище. Кому цікаво дізнатися більше, пропоную ознайомитися з наступною працею, в котрій, втім, не згадані західноафриканські шашки типу йоте та ігри на дошках з діагональними лініями типу кіркат. З іншого боку, там згадуються деякі маловідомі ігри, котрі поєднують ортогональні та діагональні ходи. 

 - [Правила та варіанти шашок (англ.)](https://www.academia.edu/28503616/A_Guide_to_Checkers_Families_and_Rules)

Деякі інші непогані джерела про правила гри в шашки:

 - https://brainking.com/en/GameRules?tp=7
 - https://en.wikipedia.org/wiki/Checkers

Зіграти в деякі з цих ігор можна тут:

 - https://dagazproject.github.io/
