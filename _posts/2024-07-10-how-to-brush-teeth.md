---
tags:
  - misc
source: medium
title: Як правильно чистити зуби, системний метод 
---
Я регулярно ходжу до стоматолога і мене неодноразово хвалили за вкрай добре вичищені зуби. 
Тому я вирішив поділитися системою чищення зубів, котру я свого часу сам придумав і весь час користуюся.

Придумав я цю систему з трьох причин.
Перша причина - чистити зуби три хвилини здавалося нестерпно довгим. 
Мені здавалося, що я вже давно все почистив, а це пройшла тільки половина часу.
Друга причина - я дізнався, що правші краще вичищають ліву частину щелепи, а шульги - навпаки. 
І щоб бути впевненим, що всі зуби добре вичищені, мені був потрібен системний підхід.
І, нарешті, третя причина - я вчив чистити зуби свою дитину і я зрозумів, що якщо я вже вчу, то треба вчити нормально. 
А як вчити нормально, якщо я сам чищу безладно?

## Чищення зубів по системному методу Дмитра Половинки

Суть методу - вичищити всі поверхні зубів. Умовно ділимо поверхню зубів на три частини - зовнішню, жувальну і внутрішню. Кожну з цих частин ми чистимо по одній хвилині.

Спочатку чистимо **зовнішню поверхню** зубів - тобто ту, котра торкається щок та губ.
Спочатку чистимо передні зуби.
Десять секунд - коловими рухами, а десять секунд - рухами вгору-вниз.
Разом виходить двадцять секунд.
Так само чистимо зуби з лівого боку і з правого боку.
Коли ми чистимо зовнішню поверхню зубів треба зачіпати щіткою ясна.
Це - масаж для ясен, котрий потрібен для їх здоров'я.
Хвилина пройшла.

Далі чистимо **жувальну частину** зубів.
По п'ятнадцять секунд чистимо знизу справа, знизу зліва, згори справа і згори зліва. 
Друга хвилина пройшла.

Далі чистимо **внутрішню поверхню** зубів - тобто ту, котра торкається язика.
По десять секунд чистимо зуби передні, ліві і праві верхньої щелепи.
І потім так само чистимо зуби нижньої щелепи.

Чистити внутрішню поверхню зубів не так зручно, як передню, але за деякий час призвичаїтесь.
Я чищу внутрішню поверхню зубів рухами вперед-назад, такими самими як і жувальну поверхню.
Правді задні зуби щітка чистить зуби трохи під кутом - інакше не вийде, але це і на краще.
Власне, зуби і радять чистити або вгору-взниз, або під кутом до ясен, але не горизонтально.

Якщо ви чистили зуби за секундоміром, то у вас вийшло рівно 3 хвилини.
Спочатку раджу користуватися годинником і реально засікати секунди.
Для цього я починав чистити на початку хвилини, щоб було легше слідкувати за пройденим часом.
Потім ви самі почнете відчувати, що таке 10 секунд, а що таке 15.
Тоді можна просто засікти три хвилини і перевіряти себе, чи не замало ви чистите зуби.

Не намагайтеся сліпо слідувати цьому методу.
Додавайте в процес трохи хаосу.
Навіщо?
Уявіть собі, що ви сприймете "передня" і "бічна" поверхня занадто буквально і весь час пропускатимете різці.
Ви - не робот, а людина.
Чистьте відповідно.

## Інші поради

Якщо ви користуєтеся електричною зубною щіткою, то, можливо, треба зменшити час чищення.
Порадьтеся зі стоматологом.
Метод був створений для звичайних щіток.

Правші краще вичищають ліву сторону, а шульги - праву. 
Врахуйте це при чищенні і пробуйте чистити обидві сторони однаково.

Користуйтеся дентальною ниткою.
Щітка не може залізти між зубами, а нитка - може.
Якщо проміжки між зубами - великі, бажано також користуватися йоржиком.

Чистити зуби треба двічі на день - зранку і ввечері.
Після вечірнього чищення - нічого не їсти, і не пити, окрім води.
Інакше їжа, чи цукор з напоїв, лишиться на зубах.
Досі сперечаються, чи зранку треба чистити зуби до сніданку, чи після.
Моя позиція - краще почистити, ніж не почистити. 
А вже чи до, чи після сніданку - не так важливо.

Купуйте щітку без ґумових вставок - толку з них небагато.

Порадьтеся зі стоматологом щодо зубної пасти. 
Зверніть увагу на вміст фтору.

В сучасному світі найбільша причина карієсу - це величезна кількість цукру, яку ми споживаємо.
Це - інформація для роздумів, висновки робіть самі.

Відвідуйте стоматолога двічі на рік, не відкладайте.

## Чищення з дітьми

Якщо у вас є діти, то чистіть зуби разом з ними.
Вони повторюватимуть за вами, а чищення зубів може перетворитися на розвагу.

Коли ми чистимо зуби, я кожну фазу оголошую, наприклад починаємо чищення словами "Чистимо зуби!" далі "Зверху-вниз!", "Збоку!", "Зверху-вниз!", "З іншого боку" і так далі.
Завершуємо ми чищення веселим вигуком "Стоп чищення зубів!"
Ви можете використовувати інші міні-ритуали.

Дитина хай вчиться чистити зуби з раннього віку. 
Але до п'яти років дорослий ще має обов'язково дочищати зуби дитині сам.

Зверніться до дитячого стоматолога для додаткових порад.

## Завершальне слово

Я - не стоматолог. 
Усі вище надані поради - це лише мій власний досвід.
Сприймайте їх критично, а не на віру.

Обов'язково почитайте поради щодо чищення зубів з більш кваліфікованих джерел.
Врахуйте, що інформація в інтернеті може бути застарілою, суперечливою чи неправдивою (цієї статті це теж стосується).

Для компетентної допомоги зверніться до стоматолога і слухайтеся його.
Заодно можете в нього спитатися, як правильно чистити зуби.
