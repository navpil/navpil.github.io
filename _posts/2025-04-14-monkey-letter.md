# Мавпочка з Шумеру пише листа

 > В пишно збудованому місті Еріду за будинком штукаря сидить мавпочка з тугою в очах.  
 > (шумерська приказка)

Продовжую перекладати шумерські листи. Цього разу - це учнівський лист-жарт від імені мавпочки.
Мавпи не жили в шумерській природі, але вони були відомі, оскільки їх привозили зі східних держав для розваг. По містах ходили штукарі-музики з мавпами на прив'язі та розважали людей. Але, як показує приказка, як би добре не жилося в місті людям, мавпи все одно бідували. Мабуть, ця приказка і стала основою для наступного вигаданого листа. 

 > Подорожній, подорожній!  
 > Передай моїй матері _мої слова,_ слова мавпочки.  
 > Ур - це місто радості Нанни!  
 > Еріду - це місто багатства Енкі!  
 > Але я оце сиджу за будинком головного музики,  
 > прямо біля чорного входу.  
 > Боюся померти з голоду,  
 > бо хліб тут - черствий, а пиво - несвіже.  
 > Пошли сюди гінця!  
 > Це - нагально!  

Лист написаний стандартною формулою - починається словами кому і від кого передати повідомлення і закінчується звичним "це - нагально". В оригіналі адресант, тобто мавпочка, - в третій особі, я ж додав першу особу для кращого розуміння.

Ур та Еріду - великі шумерські міста. Покровителем Уру був Нанна - бог Місяця, а покровитилем Еріду - Енкі - один з найважливіших богів в шумерському пантеоні.

Дехто з дослідників вважає, що це - не жартівливий лист, а справжній лист від людини з іменем Уґубі, адже назвати дитину іменем тварини - була звична справа. Але в цій гіпотезі якось нічого не складається - ніхто б не називав дитину іменем Мавпа ("уґубі" - це шумерською "мавпа"), адже мавпи вважалися карикатурою на людей і "мавпами" могли називати тих, кого не долюблювали, особливо іноземців. Крім того - чому б людина з іменем Уґубі сиділа саме за будинком головного музики. Швидше всього таки йшлося про мавпу. Хай там як, але в англомовних джерелах цей лист іноді можна знайти під назвою "Лист Уґубі матері".

Джерела:

 - [Англійський переклад](https://etcsl.orinst.ox.ac.uk/cgi-bin/etcsl.cgi?text=t.3.3.07#)
 - [Шумерський оригінал](https://etcsl.orinst.ox.ac.uk/cgi-bin/etcsl.cgi?text=c.3.3.07#)