---
layout: post
title: "Коротка історія шахів і їх різновиди"
tags:
  - games
  - chess
---

Шахи походять з Індії.
Про це знає більшість.
Чого більшість не знає, це те, що шахи в Індії достатньо відрізнялися від сучасних європейських шахів.
Чим саме? І які є ще шахи, крім європейських? Спробую коротко розказати.

## Шатранж, шлях на захід

Хоч шахи і походять з Індії, але європейці познайомилися не напряму з індійськими шахами, також відомою під назвою “чатуранга”, а з її перським варіантом “шатранж”.
Про шатранж є багато відомостей і є описані точні правила.
Гра була значно повільнішою, ніж європейські шахи.
Король, кінь і тура ходили так само, як сучасні аналоги, а от решта фігур були слабшими.
Пішак не міг першим ходом піти на два поля вперед, відповідно не було правила “взяття на проході”.
Слон ходив чітко на два поля по діагоналі з можливістю перестрибнути фігуру.
Це досить дивний хід з сучасної точки зору, особливо якщо врахувати, що таким чином для слона доступно лише 8 полів з 64.
А ферзь взагалі міг ходити лише на одну по діагоналі.
Він чітко виконував свою функцію “помічника короля”.
Пішак на восьмому полі міг змінитися лише на ферзя.
Рокіровки не було.
Були інші, менш істотні відмінності.

Оскільки гра була дуже повільна, дебют відрізнявся від сучасного.
Гравці починали гру, вибудовуючи свої армії в певні, часто наперед відомі, формації, так звані “табійя”, не сильно переймаючись ходами суперника.

Коли такі шахи на зламі тисячоліть потрапили в Європу, то гравці почали покращувати динаміку гри.
Десь в 15му сторіччі сформувалися сучасні правила.
Слон став ходити по діагоналях, пішаки отримали можливість першого довгого ходу, додалася рокіровка.
Хід ферзя - як поєднання ходів тури і слона, був мало не революційний.
В Європі цю фігуру називають “королева”, і виходило, що найсильнішою фігурою на війні стала жінка, що в 15му столітті звучало дивно.
Шахи з таким ходом так і називалися “шахи королеви” або навіть “шахи божевільної”.
Окрім того в європі шахову дошку пофарбували в чорно-білий колір.
Шатранж грався на одноколірному полі.

Кожна фігура в європейських шахах має свою логіку і неповторність - складно уявити ще одну фігуру, яка б настільки гармонійно вписувалася у вже існуючі правила.
Мабуть тому, коли європейці чують про, наприклад, тамерланські шахи, де були додаткові фігури, їм це здається дивним і непотрібним.
Хоча додаткові фігури мають зміст, якщо вони додаються до гри “шатранж”, а у випадку з тамерланськими шахами так і було.

## Макрук, шлях на схід

Шахи розповсюджувалися не лише на захід від Індії.
На схід від Індії - а конкретно в Тайланді, грають в тайські шахи “макрук”, які вважають найближчим родичем історичної чатуранги.
Правила схожі на шатранж з кількома відмінностями.
По перше слон ходить на одну клітинку по діагоналі, або вперед, що символізує чотири ноги і хобот слона.
Король завжди розташований зліва від ферзя.
Для пришвидшення гри тайці розташували пішаків зразу на третій ряд і заміна пішака на ферзя відбувається на шостому, а не на останньому ряді.

Фігури в Макруці досить абстрактні і спочатку можуть збити з пантелику, наприклад ферзь, слон і король відрізняються здебільшого розміром. Ферзь найменший, слон - середній, а король - найбільший. Фігура, яка вибивається з цього абстрактного дизайну - кінь. Форма пішаків дуже практична. Оскільки єдиним, ким може стати пішак після перетворення - це ферзь, то при перетворенні він просто перевертається. Форма фігур має історичну тяглість - це була по-справжньому народна гра і звичайні люди в неї грали мушельками.

В макруці є ще спеціальні правила про те, за скільки ходів треба поставити мат, якщо король суперника лишився без фігур. Вони використовуються на турнірах, але в неформальній грі чатос обходяться без них.

В “макрук” досі грають у Тайланді і він там на порядок популярніший за європейські шахи.
Гра не така динамічна, як європейські шахи, відчуття від макрук можна описати, як ендшпіль, який починається з самого початку гри.

## Сянці, шлях на північ

Якщо попередні варіанти були візуально схожі між собою, то китайські шахи сянці виглядають зовсім інакше.
З першого погляду навіть не завжди зрозуміло, що це - варіант шахів.
 
Спробую коротко про правила.
Поле 9 на 10, фігури ставляться на перетини ліній, як в ґо.
Посередині поля - ріка, що розділяє ворожі армії.
Фігури - пласкі і круглі і відрізняються між собою написаними на них ієрогліфами, що часто відлякує європейців.
 
Єдина фігура, яка не змінила свій хід - це тура.
Кінь ходить літерою Г, але стрибати не вміє, тобто якщо з чотирьох сторін стоять фігури, кінь - заблокований.
Слон ходить на дві по діагоналі, майже як в шатранжі, але не може перестрибувати через фігури.
Мало того, він не може переходити на чужу половину поля, йому доступні лише сім полів поля і він є лише фігурою охорони.
Оскільки поле симетричне відносно короля, слони можуть одне одного захищати.
Король з двома ферзями знаходяться всередині замку 3 на 3.
Король ходить на одну по ортогоналі, а ферзі - на одну по діагоналі, але ні ті, ні ті вийти за межі палацу не можуть, що обмежує короля 9ма полями, а ферзів - лише 5ма.
Король не може перебувати навпроти іншого короля, якщо між ними немає фігур.
Тобто технічно в ендшпілі королем можна скористатися майже як турою, а оскільки пат - це виграш, то перемогти в кінці можна з єдиним пішаком чи конем.
Зовсім особливою фігурою в китайських шахах є гармата - вона ходить як тура, але б’є лише перестрибуючи через іншу фігуру.
Пішаків в сянці - п’ять, і вони розташовані досить далеко в полі.
Ходять і б’ють лише вперед, але після переходу ріки, можуть також ходити і бити вбік.
Заміни пішака на іншу фігуру не відбувається.
 
Оскільки фігур в сянці по 16 на кожного гравця, але поле майже на половину більше, то і відчуття від гри відповідні - дуже багато простору і свободи дій.
Першим же ходом можна побити коня суперника, а вивести туру в гру можна в два ходи і третім ходом нападати.

## Сьоґі, морський шлях

Японські шахи сьоґі - це дивне поєднання китайських та індійських елементів з власною, часто притаманною японцям, неповторністю.
Поле в сьогі 9 на 9, фігури ставлять в клітинки, так як ми звикли.
Всі фігури - одноколірні п’ятикутники, які своїм загостренням показують проти кого вони грають і, відповідно, якому гравцю належать.
Це недарма.
Найбільшою особливістю сьоґі є те, що якщо гравець побив чужу фігуру, він її кладе собі в резерв і потім замість ходу може її виставити назад на дошку майже на будь-яке поле.
Є лише незначні обмеження - фігура має мати можливість перевернутися, два пішаки не можуть стояти в одному стовпці і пішаком не можна таким чином поставити мат.
Це означає, що кількість фігур до кінця гри не зменшується - будь яка фігура в будь який момент може повернутися назад.

Рухи фігур - незвичайні: з країв - “списи”, що рухаються як тури, але лише вперед (не вбік, не назад, лише вперед) потім коні, що стрибають літерою Г, але теж лише вперед (тобто на дві вперед і одну вбік), далі срібні генерали, що ходять як слони в макрук, далі золоті генерали, що ходять на одну по ортогоналі або вперед по діагоналях, король - на одну клітинку в будь яку сторону.
В другомі ряді гравці мають по одній турі і одному слону (слон - зліва, тура - справа) - що ходять так само як в європейських шахах, а в третьому ряді стоять 9 пішаків, що ходять і б’ють лише вперед.
Всі фігури крім короля і золотих генералів підвищують свій статус, коли доходять до останньої третини поля.
В європейських шахах це доступно лише пішакам.
Списи, коні і срібні генерали перевертаються і стають золотими генералами.
Тура і слон теж перевертаються і отримують можливість крім свого звичайного ходу також походити на одну клітинку в будь яку сторону.

На 20 фігур у гравця лише дві справді далекобійні, всі решта досить обмежені у своїх ходах, але оскільки “десантувати” фігуру можна майже будь де на полі, то гра може бути як повільною, так і блискавичною.

Фігури в сьоґі не є настільки неповторними, як в європейських шахах, тому туди легко додати фігуру, чи, навпаки, відняти, тим самим створивши новий варіант.
Що, власне, часто і робиться.
Найбільшим варіантом є сьоґі з полем 36 на 36 (який є швидше витвором мистецтв ніж грою), найменшим - 3 на 3.
Втім, жоден з варіантів не є настільки поширеним, як оригінал.

## Чатуранга, предок всіх шахів?

Я не дарма вирішив написати про саму Чатурангу під кінець.
Точні правила індійських шахів, відомих також під іменем “чатуранга”, невідомі, хоча більшість з них легко реконструювати.
Одразу попереджу - треба розуміти, що звичним явищем для багатьох ігор є регіональні варіанти і тоді в Індії навряд чи існувала “Всеіндійська федерація чатуранги”, яка б стандартизувала правила.
Тим не менше гра, мабуть, була майже ідентична шатранжу, хіба що з ходом слона не зовсім зрозуміло - в грі макрук слон ходить інакше.
Але проблема навіть не в правилах.
Насправді не ясно, чи саме чатуранга є предком усіх шахів.
Китайці вважають шахи своїм винаходом, в джерелах Персії згадується, що шахи походять з Індії, а от тогочасні індійські джерела мовчать.
Перші згадки про шахи там занадто пізні.
Археологічні знахідки - неоднозначні.
Не завжди ясно, що вважати фігурою шахів, що просто стауеткою, чи монеткою (у випадку з Китаєм).
Якщо уважно придивитися до китайських шахів, то в них діагональний хід слона чи ферзя значно логічніший, ніж в шатранжі.
Китайці вигадували деякі інші ігри, зрештою гральні карти і Ґо теж походять з Китаю.
Тому є ймовірність, що шахи вигадали саме китайці.
Якщо це так, то древні індуси могли їх перейняти, а потім вони потрапили до Персії.
Тоді не дивно, що перси казали, що шахи походять з Індії.
Це навіть частково правда, бо сянці і чатуранга сильно між собою відрізняються і вважати їх одною і тою самою грою складно.
Питанням є також, яку територію перси вважали Індією, адже кордони держав змінюються і шахи могли походити також з сучасного Пакистану чи Афганістану.
Зрештою гра могла походити і зі східних регіонів Персії - тоді не приділяли увагу історії ігор, тому така неточність могла спокійно потрапити до джерел.

Питання, хто вигадав першу гру, схожу на шахи, лишається відкритим.
 


