---
layout: post
source: medium
title: "Сокира Нерґалю і трохи про давню металургію"
tags:
  - art
  - sumer
excerpt: Нерґаль - це бог війни та загибелі, гімн якого я вже перекладав. Наступний текст - дуже короткий. Це - присвята сокири Нерґалю. Але під час перекладу цього тексту мені довелося зрозуміти роль металу у житті древніх людей і Шумеру в тому числі. І цим я хочу поділитися з вами, але для початку - сама присвята.
---
> Хай де є надлишок - сокира все виправить  
> _шумерське прислів'я_

Нерґаль - це бог війни та загибелі, гімн якого я вже перекладав. Наступний текст - дуже короткий. Це - присвята сокири Нерґалю. Але під час перекладу цього тексту мені довелося зрозуміти роль металу у житті древніх людей і Шумеру в тому числі. І цим я хочу поділитися з вами, але для початку - сама присвята. 

Нерґаль - це бог війни та загибелі. Наступний текст - дуже короткий. Але під час перекладу цього тексту мені довелося зрозуміти роль металу у житті древніх людей і Шумеру в тому числі. І цим я хочу поділитися з вами, але для початку - сама присвята.

## Сокира Нерґалю

Нібруталу, син торговця Луґальшуби, зробив цю бронзову сокиру для бога війни та смерті Нерґаля.  
  
Руків'я її - з ялівцю, дерева міцнішого за інші.  
Лезо її - з бронзи, що їй немає рівних.  
Хай не втомиться рука, що триматиме її.  
Як зламається - полагоджу,  
Як зникне - заміню.  
  
Поки житиму - хай _Нерґаль_ наглядає за мною,  
Як помру - то хай в підземному царстві даватиме мені чисту воду.  

## Коротко про металургію Шумеру

Найбільша проблема в цьому тексті - це перекласти матеріал з якого сокира зроблена.
Ось як виглядає текст, якщо матеріали лишити як є:

 > ... зробив цю **nagga** сокиру ...  
 > **Дерев'яна** частина - з **arganum**, дерева міцнішого за **alal**  
 > **Кам'яна** частина - з **antasurra**...  
  
Почну з руків'я, бо з ним простіше. В оригіналі воно зроблене з дерева "арґанум", про яке відомо лише те, що це - вид хвойного дерева. Можна було так і лишити, додавши зноску, але оскільки я намагаюся не перенасичувати текст зносками, то я пошукав які хвойні дерева росли в Месопотамії. Найвідомішими хвойними були кедр і ялівець. Це точно не був кедр, бо кедри - це важливі дерева і його не переплутали б з якимось арґанумом. Але ще там ріс ялівець. Тому я вирішив так і перекласти - "ялівець". Переклад - умовний, але імовірний. В оригіналі також написано, що арґанум кращий навіть за алал. Вочевидь алал славився своєю міцністю, але оскільки що це - не ясно - навіть не зрозуміло чи це дерево, чи камінь, то я переклав цей фрагмент як "...дерева міцнішого за інші". 

Що ж стосується леза, то тут гірше. Рядочок про "арґанум" починався "дерев'яна частина - зроблена з арґануму...", тому логічно було б перекласти другу частину "металева частина - зроблена з ..." і вставити назву металу. Але я намагаюся уникати слів іншомовного походження. І це не лише слова типу "ідеальний" та "критика" але і цілком звичні для нас слова "герой", "шторм" і, навіть, "метал". А як, власне, називали метал древні руси? То ж як перекласти "метал"? 

І тут було перше відкриття - металів у давнину було дуже мало. В середньовіччі знали лиш декілька металів - золото, срібло, залізо, мідь, олово, свинець та ртуть. При чому ртуть, очевидно, не використовувалася для виробництва предметів. На Русі було багато заліза, інших металів було вкрай мало і вони завозилися. Майже все ковальство було пов'язане із залізом. Оскільки широковідомі золото і срібло були дуже особливими металами, то в збірному слові "металевий", або "метал" не було особливої потреби. Все було залізним. Та й зараз в багатьох ситуаціях ми кажемо на металеві вироби "залізні", навіть якщо вони алюмінієві і на будь-яку незрозумілу металеву річ ми кажемо "якась залізяка". Була ідея для слова "метал" використати древнє слово "желізо", але потім я від неї відмовився.

Зауважу, що в шумерському оригіналі "металева частина" названа "кам'яною". Чи то шумери вважали метал формою каменю (про що натякають назви деяких металів: наприклад "небесний камінь" для олова), чи то по звичці лезо сокири називали "кам'яною частиною", що нагадує про кам'яний вік - не ясно.

Метали, взагалі, дуже важливі матеріали. Металами навіть називають ери - мідна, бронзова, залізна. А шумери жили в бронзову добу, коли кожен метал був особливим. Періодичної таблиці елементів тоді не існувало, природа сплавів та металів людям була незрозуміла. Та й руди не дають чистих матеріалів, тобто мідь з одної копальні відрізнялася від міді з іншої копальні. Для людей було незрозумілим чому так. Тобто люди розуміли, що мідь з одного місця - краща, за іншу, але сприймали це як факт. Сучасного пояснення про наявність домішок вони знати не могли. 

Але сплави люди знали. Експериментуючи люди відкрили суміш міді та миш'яку - так звана "миш'якова бронза". При чому миш'як тоді не додавали у чистому вигляді, а теж у формі певних мінералів. А потім винайшли бронзу - суміш міді та олова. Те, що мідь з оловом змішується, а зі свинцем - ні, не завадило людям плутати ці два метали і вважати їх відміною того ж металу. І це і є _nagga_ - олово або свинець - те слово, котрим позначили сокиру присвячену Нерґалю. Є одразу декілька версій, навіщо Нерґалю сокира з такого м'якого матеріалу. Ця сокира мала суто ритуальне значення, а олово було дорогим металом - тобто ця сокира з таким самим успіхом могла бути і "срібною". Інший варіант - це те, що _nagga_ означало довільний метал, або взагалі мався на увазі колір сокири. Ну і останній варіант - прийнятий в цьому перекладі - це те, що _nagga_ в цьому контексті означало власне бронзову сокиру оскільки олово було частиною бронзи. Слово "бронза" в шумерів було, але могло означати, як миш'яковий, так і олов'яний сплав. Олов'яний був кращим, можливо саме тому на цьому металі йде наголос.

Але що таке _antasurra_? Це - якийсь дорогий метал. Але який? І чому "олов'яна сокира" зроблена з "антасури"? Оскільки один з варіантів перекладу слова антасура - це "метал", то можна було б перекласти "кам'яна частина зроблена з металу", що звучить дивно, "металева частина зроблена з металу" - що звучить ще дивніше, або зробити як я "лезо зроблене з бронзи", що звучить нормально, хоч і частково відходить від оригіналу. 

Але це не відповідає на питання, що ж таке "антасура". Є декілька гіпотез. Перша - це те, що мається на увазі метеоритне залізо, котре могло вважатися дуже дорогим металом. Адже заліза тоді було вкрай мало - залізні руди ще не навчили обробляти і залізний вік ще не почався. Антасура можна перекласти як "те, що дощить з неба" - що підтверджує цю гіпотезу. Залізо, що падає з неба могли вважати подарунком богів. Але з іншого боку - метеоритне залізо - це доволі незручний матеріал для обробки і деякі дослідники сумніваються, що шумери й справді цінували цей метал. Друга гіпотеза - це те, що "антасура" - це сплав міді та цинку, при чому знову ж таки йдеться про якусь особливу копальню, де руда вже мала такий склад, адже чистого цинку тоді не знали. Ймовірно саме цей сплав за тисячу років назвуть "оріхалк". Обидві гіпотези - дуже заманливі, але я вирішив не додавати в переклад ці здогадки. Бо, можливо, антасура - це й справді збірна назва для металів.

Загалом, все заплутано. Переклад самого тексту зайняв значно менше часу, аніж дослідження флори Месопотамії та виробництва металів в давнину. Я так і не зрозумів, з якого металу була зроблена сокира Нерґалю. Але я дізнався декілька речей:

 - На Русі все було залізним
 - В давнину вибір металів був значно меншим ніж зараз і кожен метал був особливим
 - Руди з різних копалень відрізнялися за якістю 
 - Залізо було відомим, але не поширеним, його цінність - під питанням
 - Свинець та олово мають схожі властивості, і якщо глянути на періодичну таблицю елементів, стає зрозумілим чому
 - До речі мідь, срібло та золото в таблиці теж розташовуються одне над одним

## Чому згадується чиста вода?

Згідно з шумерськими уявленнями про загробне життя, люди після смерті потрапляють в підземне царство. Місце це - сумне та непривітне і схоже на грецький Аїд. Для того, щоб життя після смерті було кращим, треба щоб живі молилися за цю людину і давали їй їсти. Якщо в померлого не було нащадків, то іншим варіантом забезпечити собі хороше посмертне життя - це попросити про допомогу богів. Власне в цьому тексті Нібруталу просить Нерґаля давати йому чисту воду, а за це присвячує Нерґалю дорогу сокиру.

---

 - [Сокира Нерґалю](https://etcsl.orinst.ox.ac.uk/section5/tr573.htm)
 - [Прислів'я про сокиру](https://etcsl.orinst.ox.ac.uk/proverbs/t.6.1.18.html#t6118.p11)
 - "An Axe for Nergal. Translation from Sumerian language with comments." by Vladimir Sasonov 

----------

## Шумерський словничок металів

### agar 

LEAD;  
wr. a-gar5; a-bar2; e2-gar; e2-gar8; a-gar3 "lead" Akk. abārum  
𒀀𒈖  
a-gar5  
and may your copper be bought for the price of lead!  

### anbar

Iron - used after Old Babylonian time   
used rarely  
𒀭𒁇 - post Old Babylonian  
𒀭𒁇𒋤 - used in Old Babylonian  

### anna 

METAL  
wr. an-na "tin or lead" Akk. annaku  
𒀭𒈾  
an-na (sky stone), nagga  

### antasura 

METAL   
wr. an-ta-sur-ra "a metal" Akk. antasurrû  
𒀭𒋫𒋩𒊏, що читається як ан-та-сур-ра і це можна перекласти, як "той, що впав дощем з неба".  
_метеоритне залізо? оріхалк?_  

### kug 

METAL  
wr. kug "metal, silver; (to be) bright, shiny"  
𒆬   

### kugan 

METAL   
wr. kug-an "a metal" Akk. amūtu  
𒆬𒀭  

### kugmea 

METAL  
wr. kug-me-a "bright metal"  
𒆬𒈨𒀀  

### kugsig 

gold  
𒆬𒄀  
"yellow silver"  

### sudaĝ 

METAL    
wr. sud-ra2-aĝ2; sud-aĝ2; su3-ud-aĝ2 "a precious metal; (to be) shiny (a divine epithet)" Akk. elmēšu    
𒋤𒁺𒉘  
sud-ra-ang  
longlasting - firm/true - thing(emesal)/to measure   

### šelu 

METAL  
wr. še-lu3 "a metal"  
𒊺𒈖 (rare occurence x2)  

### urud 

COPPER  
𒍏  
can be also used as a determinative  

### zabar 

BRONZE  
wr. zabar; zabar3 "(to be) bright, pure; arrowhead; weapon; metal mirror; (to be) shiny; measuring vessel made of bronze; a metal bowl; bronze" Akk. ebbu; hutpu; kakku; mušālu; namru; qû; sappu; siparru  
𒌓𒅗𒁇   

Про метали можна почитати тут:

 - https://blog.rootsofprogress.org/iron-from-mythical-to-mundane
 - http://avirtualmuseum.org/publications/mesopotamian_metals/hissar/analysis/zinc.html