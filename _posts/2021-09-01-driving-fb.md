---
layout: post
title: "Чотири факти, які допомагають їздити безпечніше"
source: fb
tags: 
  - misc
---

Чотири факти, які мені допомогли, як водію, їздити безпечніше.

## Збільшення швидкості вдвічі робить ушкодження в чотири рази гіршими

Ніякої магії, у формулі кінетичної енергії швидкість піднімається у другу степінь. Тому незначні, здавалося б, збільшення швидкості (наприклад з 60 на 80) призводять до майже вдічі гірших наслідків. Це я не враховую інші змінні - наприклад при вищій швидкості водій проїзжає більший шлях перед тим як його мозок приймає рішення загальмувати. 

Якщо усвідомити цю квадратну залежність степені ушкоджень від швидкості, то перевищувати швидкість захочеться менше.

## Підвищення вже високої швидкості не дає очікуваних результатів

Підвищення швидкості з високої на ще вищу (наприклад з 90 на 120) дає значно менший виграш у часі, ніж зазвичай вважають. Значно більшу роль в часі приїзду грають світлофори (знаєте приказку "світлофор усіх зрівняє"?), затори, зупинки.

Припустімо нам треба доїхати до міста за 60 км від нас. Зі швидкістю 90 км/год ми туди прибудемо за 40 хвилин, з 100 км/год - за 36 хвилин, зі швидкістю 120 - за 30 хвилин. Якщо врахувати, що по дорозі нам трапиться фура чи маршрутка, що нас в любому випадку сповільнить до 80ти, село з обмеженням 50, чи пару світлофорів, на яких ми в сумі простоїмо хвилин, припустімо, 5, і де нас наздоженуть всі ті, що їхали 90, то виграш практично нічкчемний. 

Нещодавно їхав по трасі 90 км/год, мене обігнав молодняк, що гнав десь під 160. За хвилин десять я їх наздогнав на заправці, припаркувався за ними, але оскільки вони дуже довго роздуплялися і виходили з машини, то в чергу за кавою першим встав все одно я. Та й поїхав першим. Обігнав на піт-стопі, так би мовити. А хлопці життям ризикували, щоб всіх обігнати. А чи варто?

## Висока швидкість підвищує рівень адреналіну в крові

Якщо вам подобається адреналін, то висока швидкість - це свого роду наркотик. І з цим треба бути обережним. 

Я часто бачу водіїв, які дуже розстроюються, коли траса проходить через густонаселене село, не збавляють своїх 110 і ідуть на обгін всіх автомобілів, що хоч трохи намагаються вписатися в ліміт 50 (в реальності - вище). Їх не попускає від адреналіну. 

Якщо ви відчуваєте насолоду від високої швидкості - будьте уважними з цим. Просто знання цього факту, можливо, змусить вас задуматися над значеннями на своєму спідометрі.

## Дорожній гнів

Є таке поняття, як "дорожній гнів", road rage. Людям притаманно злитися на дорозі, а коли людина зла, то і машиною керує вона гірше, або, як мінімум, небезпечніше. Цей гнів - не раціональний, саме тому в нього є особлива назва. Можна це сприймати як хибу нашого мозку. 

З цим складно щось зробити, але наступного разу, коли почнете відчувати гнів у машині - задумайтеся - може краще заспокоїтися? Вдих-видих-вдих-видих. І якщо ви бачите, що хтось інший на вас на дорозі розізлився, спробуйте сприймати це по-філософськи. Не знає людина, що поводиться ірраціонально.

Отож, не перевищуймо швидкість, тому що це значно збільшує ймовірні ушкодження і дає мало виграшу в часі. Будьмо обережними з адреналіновим кайфом і не піддаємося дорожньому гніву. Поїздка буде безпечнішою.