---
tags:
  - games
source: wp
title: "Білий кролик - гра з кубиками на одного" 
exts:
 - https://navpil.wordpress.com/2025/06/05/white-rabbit-dice/
---
Білий кролик - це гра з кубиками для одного гравця. Вже лише цим вона унікальна, оскільки більшість ігор для одного - це ігри з картами, а кубики зазвичай передбачають хоча б двох гравців. 

## Правила

Для цієї гри треба 12 кубиків - 5 чорних, 5 червоних, 1 білий і 1 зелений. Насправді кольори можуть бути і іншими, а зелений кубик може взагалі бути довільного кольору, бо він використовується лише для рахунку.

Для початку гри зелений кубик виставляється на значення '6'. Гравець кидає три чорні та три червоні кубики і кладе їх в ряд. Це - кубики столу. Далі гравець кидає решту п'ять кубиків - це рука гравця.

На початку кожного ходу гравець кидає усі кубики, що він має на руках. Після цього він може робити скільки завгодно "обмінів" між рукою і столом. Для того, щоб обміняти кубик між рукою та столом, кубики мають бути різного кольору і відрізнятися значенням на одну цятку. Значення перетікають, тобто можна поміняти 1 на 6. Після кожного обміну гравець може перекинути кубик, що він щойно отримав на руки зі столу, або може його лишити з таким значенням, з яким кубик був. Не можна обмінювати ті самі два кубики підряд, окрім того випадку, якщо гравець цей кубик перекинув і там випало таке саме значення.

Якщо гравець не може, або не хоче робити обмін, він завершує хід і зменшує значення зеленого кубика на один. Якщо на зеленому кубику вже була одиниця, то гравець програв.

Гравець перемагає, якщо всі кубики столу показують однакове значення і білий кубик знаходиться на руках гравця. Значення на зеленому кубику - це очки гравця.

Для складнішої гри можна забрати можливість міняти між 1 та 6.

## Коментар

Іноді виникає питання - а чим такий особливий білий кубик, що він має лишитися на руках? Це, власне, і є Білий кролик, на честь котрого назвали гру. Білий кубик можна завжди поміняти, як на червоний, так і на чорний кубик, тобто він є більш гнучкий у використані і використовуючи його значно легше досягти необхідного значення на столі. Чорні та червоні кубики не такі повороткі. Тому умова лишити білий кубик на руках ускладнює досягнення виграшної позиції.

Недоліком цієї гри є потреба у різноколірних кубиках - не в кожного вони є. Зате для неї не треба більше нічого - жодного поля, не треба навіть ручки з папером. 

[//]: # (В грі можна використовувати декілька трюків, котрі можуть здаватися шахраюваням. Наприклад зворотний обмін в грі заборонений, зате можна зробити подвійний зворотний обмін. Що я маю на увазі? Обмінювати два кубики підряд заборонено - наприклад не можна поміняти чорну 5 з руки на червону 4 зі столу, а потім знову поміняти ті ж два кубики і отримати 5 на руки назад. Навіщо це взагалі робити, спитаєте ви? Якщо у вас на руках чорна 5, яка вам не підходить, і ви її хочете перекинути, то така маніпуляція - зворотний обмін - дозволила б перекинути чорну п'ятірку. Відповідно це заборонено. Але "подвійний зворотний обмін" не заборонений. Тобто якщо ми маємо на руках чорну п'ятірку &#40;Ч5&#41; і червону &#40;руду&#41; одиницю &#40;Р1&#41;, які ми хочемо перекинути - ми можемо зробити наступні обміни: Ч5 на Р4, Р1 на Ч2, Р4 на Ч5 &#40;зворотний обмін&#41; і перекидаємо Ч5, Ч2 на Р1 &#40;другий зворотний обмін&#41; і перекидаємо Р1. )

[//]: # (Ви можете дозволити подвійні зворотні обміни для спрощення собі життя - швидше всього так і треба грати і це - не єдиний трюк у цій грі. А можете дещо змінити механіку гри, так як це роблю я - кубики після обміну, якщо їх не перекидають, ніби прилипають до кубика столу і лишаються на столі. Вони досі вважаються кубиками руки, але їх не можна використати для обміну з кубиком, до якого вони прилипли. Таким чином заборонені не лише подвійні зворотні обміни, але і потрійні зворотні обміни та й будь-які зворотні обміни. Зрозуміло що на початку ходу усі прилиплі кубики беруться в руки та перекидаються. Те, що вони прилипли до іншого кубика - лише спосіб позначення з яким кубиком його не можна обмінювати. )

Гра не є ані популярною, ані старою. Це - новітня маловідома гра, і я її радше згадую через унікальну механіку та можливість грати самому. На відміну від інших ігор, де можна грати самому, намагаючись набрати якомога більше очок - наприклад самому можна грати і в Покер, Білий кролик є принципово для одного гравця. Гра не є надто захопливою і вона більше схожа на головоломку, аніж на, власне, гру - але це поширене явище між іграми на одного. Якщо вам подобаються головоломки та ігри на одного - то спробуйте зіграти в Білого кролика.

Джерела: 

 - https://greggjewell.itch.io/white-rabbit-dice-solitaire
 - [White Rabbit Dice Solitaire Game Playthrough](https://www.youtube.com/watch?v=drNSjxlvXLo)
 - [How to play White Rabbit Dice](https://www.youtube.com/watch?v=fgWJn-CIbNk)
 - [Dice Shift](https://boardgamegeek.com/boardgame/62787/dice-shift) - гра, котра стала прототипом для гри "Білий Кролик"
