---
tags:
- games
source: wp
title: "Фанорона - незвична гра з Мадагаскару"
exts:
- https://navpil.wordpress.com/2025/07/29/fanorona/
---
Фанорона - це дуже популярна гра на Мадагаскарі. Гра ця віддалено нагадує кіркат. Ймовірно, вона від кіркату і походить, але тут інший спосіб побиття, тому ця гра явно не є його варіантом. Фішки тут можна побити або наближенням, або віддаленням - тобто для того, щоб побити фішку, до неї треба підійти, або від неї віддалитися. Таке побиття в інших іграх не зустрічається. По складності фанорона схожа на шашки.

        B--B--B--B--B--B--B--B--B
        |\ | /|\ | /|\ | /|\ | /|
        B--B--B--B--B--B--B--B--B
        |/ | \|/ | \|/ | \|/ | \|
        B--W--B--W--o--B--W--B--W   
        |\ | /|\ | /|\ | /|\ | /|
        W--W--W--W--W--W--W--W--W
        |/ | \|/ | \|/ | \|/ | \|
        W--W--W--W--W--W--W--W--W    


Поле для фанорони - п'ять на дев'ять. Фішки можуть рухатися лише по лініях. Як і в кіркаті тут намальовані діагоналі. Це робить деякі пункти на дошці "сильними", а деякі - "слабкими", тобто ті з яких можна ходити в усі боки, і ті, з яких можна піти лише ортогонально. В кожного гравця по 22 фішки, які перед початком гри розставляють на дошку. Відповідно на дошці лишається лише один вільний пункт і гра одразу починається з побиття.

Білі починають. За хід гравець має або походити фішкою на сусідній вільний пункт в довільну сторону вздовж лінії, або побити фішки суперника. При чому бити - обов'язково. Побити можна або наближенням до фішки - тобто підійти до фішки впритул, або навпаки - віддаленням, тобто відійти від фішки, котра була поруч. В обох випадках бита фішка має знаходитися по лінії ходу. При цьому б'ється не лише ця фішка, але й всі, котрі знаходяться за нею в безперервній лінії. Бити, як і ходити можна в довільну сторону. Якщо одним рухом фішки гравець може побити як наближенням, так і віддаленням, він має обрати один з цих способів.

Якщо фішка, котра била, може продовжувати побиття, вона зобов'язана це робити. При цьому діє два обмеження:
- під час побиття не можна вертатися на пункт, на якому фішка під час цього ходу вже побувала
- не можна рухатися в тому самому напрямку двічі підряд

Виграє той, хто побив усі фішки суперника. Якщо ніхто не може досягти цієї цілі, оголошується нічия.

Фанорона - це гра з блискавичним дебютом, в котрому б'ється велика частина фішок. А потім розпочинається повільний ендшпіль, в котрому гравці намагаються завести одне одного в цуґ-цванґ - тобто в позицію, де будь-який хід - поганий.

Також існує варіант на кіркатівському полі п'ять на п'ять, але поле п'ять на дев'ять є популярнішим.
