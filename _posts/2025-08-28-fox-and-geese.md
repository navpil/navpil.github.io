---
tags:
- games
source: wp
title: "Лисиця і гуси та схожі ігри"
exts:
- https://navpil.wordpress.com/2025/08/28/fox-and-geese/
---
Лисиця і гуси - це європейська гра відома ще в середньовіччі. Грається вона на особливому хрестоподібному полі. Лисиця-і-гуси належить до "мисливських" ігор. Гравці грають різними арміями і в них різні цілі. Один грає за мисливців - в нього багато слабих фігур, а другий грає за жертву - в нього одна, або декілька сильних фігур. Мисливці мають вполювати жертву, а жертва не має дати їм це зробити. Схожою на мисливські ігри є гра тавлія, про яку я вже писав.

Лисиця-і-гуси - це радше розвага для дітей, аніж серйозна гра для дорослих. В лисиці є дуже мале поле для стратегії і все здебільшого залежить від вміння гравця, котрий грає за гусей.

              .--.--.
              |\ | /|
              .--.--.
              |/ | \|
        .--.--.--.--.--.--.
        |\ | /|\ | /|\ | /|
        .--.--.--F--.--.--.
        |/ | \|/ | \|/ | \|
        G--G--G--G--G--G--G
              |\ | /|
              G--G--G
              |/ | \|
              G--G--G

        F - лисиця, G - гуси


В "лисиці-і-гусях" сильною фігурою є лисиця - вона одна і може побити фігуру суперника. Слабкими фігурами є гуси - їх тринадцять або більше і бити вони не можуть. Ціллю гусей є знерухомити лисицю. Ціллю лисиці є не дати їм цього зробити і побити якомога більше гусей.

Поле - хрестоподібне з деякими намальованими діагоналями і фігури рухаються по лініях. На дошці з таким малюнком є пункти сильніші - з яких можна піти в довільну сторону, а є слабші - з яких можна рухатися лише ортогонально. Це та ж особливість, що є в іграх кіркат, або фанорона. На жаль, в деяких сучасних дитячих варіантах промальовують усі діагоналі, але це лише робить гру гіршою. 

Лисиця ставиться в центр поля, а тринадцять гусей заповнюють нижню половину дошки. Фігури рухаються на сусідній пункт вздовж лінії у довільну сторону. Лисиця додатково може бити гусей так, як в шашках - перестрибуючи через них. Як і в шашках за один хід можна побити декілька гусей, але, на відміну від шашок, бити - не обов'язково. Гуси перемагають, коли знерухомили лисицю. Лисиця перемагає, коли змогла побити достатню кількість гусей, щоб це унеможливити.

Гуси ходять першими.

Ця гра ніколи не була стандартизована і є багато варіантів правил. Оскільки в такому варіанті є перевага гусей, іноді їх рух обмежують і забороняють їм ходити назад.

Окрім того, можна зустріти варіанти з більшою кількістю гусей - наприклад 15 або 17. А лисиця зовсім не обов'язково має починати гру саме з центра поля - на початку її можна виставити будь-де.

З одного боку, хотілося б мати один вірний варіант гри. З іншого боку - змінюючи ці правила, можна ускладнювати чи спрощувати задачу гусей.

В лисицю-і-гусей грали в середньовіччі, вона була приблизно настільки ж популярна, як і млин. Але в цю гру і досі грають в Європі. А от в Україні ця гра - маловідома.

## Вовки та вівці

Це - варіант лисиці-і-гусей, але з дещо іншими цілями та арміями. 

Тут з'являється поняття "загону" - верхнього квадрату з дев'яти пунктів. 

              *--*--*
              |\ | /|
              *--*--*
              |/ | \|
        o--o--*--*--*--o--o
        |\ | /|\ | /|\ | /|
        o--o--o--o--o--o--o
        |/ | \|/ | \|/ | \|
        o--o--o--o--o--o--o
              |\ | /|
              o--o--o
              |/ | \|
              o--o--o

        * - поля загону

Овець тут двадцять, вони займають нижню половину поля і їх ціллю є завести до загону дев'ять овець. Вівці також перемагають, якщо знерухомили обидвох вовків. Вівці в цій грі не можуть рухатися назад.

Вовків тут - два і вони починають гру в верхніх кутах загону. Їх ціллю є побити дванадцять овець, так щоб останніх лишилося лише вісім і вони не змогли заповнити загін.


              W--.--W
              |\ | /|
              .--.--.
              |/ | \|
        .--.--.--.--.--.--.
        |\ | /|\ | /|\ | /|
        S--S--S--S--S--S--S
        |/ | \|/ | \|/ | \|
        S--S--S--S--S--S--S
              |\ | /|
              S--S--S
              |/ | \|
              S--S--S

        W - вовки, S - вівці

Бити в цій грі - обов'язково.

В деяких варіантах знерухомлених вовків забирають з дошки, але їм можна повернути, якщо другий вовк зробив побиття.

## Асальто

З вовків-та-овець далі розвинулася гра "асальто". І якщо лисиця-і-гуси є дитячою грою, то асальто може зацікавити і дорослих, хоча і ця гра страждає тими ж проблемами - перебіг гри більше залежить від вміння "мисливця", коли як в жертви вибір стратегії - невеликий. Правила гри в ній схожі на вовків та овець. 

              .--.--.
              |\ | /|
              .--O--.
              |/ | \|
        S--S--O--.--.--S--S
        |\ | /|\ | /|\ | /|
        S--S--S--S--S--S--S
        |/ | \|/ | \|/ | \|
        S--S--S--S--S--S--S
              |\ | /|
              S--S--S
              |/ | \|
              S--S--S

        O - офіцери, S - солдати

Загін тут називається "фортецею" і замість вовків та овець, тут офіцери та солдати. Офіцери на початку гри розташовуються в довільні місця фортеці. Солдатів - 24 і вони стоять на всіх вільних пунктах дошки, що не належать до фортеці. Солдати перемагають, якщо дев'ять солдатів повністю заповнили фортецю, або знерухомили обох офіцерів. Солдатів тут більше ніж овець у попередній грі, але в них ще більш обмежений хід.

Солдати тут не можуть рухатися назад і вбік - лише вперед і косо вперед. Горизонтальний рух їм дозволений лише на верхніх частинах бокових квадратів, і то - лише в сторону фортеці. 

Зате у фортеці солдати вже можуть рухатися як завгодно - і вперед, і назад, але виходити з фортеці їм не можна.

Офіцера в цій грі в дошці не знімають, навіть якщо його знерухомили.

Є різні варіанти цієї гри. В деяких солдатам дозволено ходити вбік. В деяких, якщо офіцер не побив солдата, то це називається "фук" і його забирають з дошки - так як у відомому дитячому правилу в шашках. Якщо гравець профукав обох офіцерів - він програв. Цікаво, що в деяких правилах, рух горизонтально заборонений навіть у фортеці, хоча хід назад там дозволений. Іноді вказують правило "рухатися можна лише в сторону фортеці", але на практиці складно зрозуміти, що саме це означає.

## Офіцери та сипаї

Офіцери та сипаї - це та ж сама асальто, але на більшому полі. Фортеця тут величиною в 17 пунктів, офіцерів - не два, а три, котрі грають проти п'ятдесяти солдатів, які тут названі "сипаями" на честь повстання сипаїв, що сталося у дев'ятнадцятому сторіччі в Індії. В основному варіанті у фортеці не можна рухатися назад, зате можна рухатися вбік. Решта правил - ті самі.

       .--.--.--.--.--.--.
        \ |\ | /|\ | /| /
          .--.--O--.--.
          |/ | \|/ | \|
    s--s--O--.--.--.--O--s--s
    |\ | /|\ | /|\ | /|\ | /|
    s--s--s--s--s--s--s--s--s
    |/ | \|/ | \|/ | \|/ | \|
    s--s--s--s--s--s--s--s--s
    |\ | /|\ | /|\ | /|\ | /|
    s--s--s--s--s--s--s--s--s
    |/ | \|/ | \|/ | \|/ | \|
    s--s--s--s--s--s--s--s--s
          |\ | /|\ | /|
          s--s--s--s--s
          |/ | \|/ | \|
          s--s--s--s--s

    O - Офіцери, s - Сипаї

Як асальто так і офіцери-та-сипаї була дуже популярною грою в Європі у дев'ятнадцятому столітті, їх випускали різні фірмі і відомі вони були під різними назвами.

Зіграти в усі попередні ігри можна за посиланнями (деякі з них вже згадані раніше):

 - [Лисиця та гуси](https://navpil.github.io/games/asalto/index.html?lang=ua&preset=GEESE)
 - [Вовки та вівці](https://navpil.github.io/games/asalto/index.html?lang=ua&preset=SHEEP)
 - [Асальто](https://navpil.github.io/games/asalto/index.html?lang=ua&preset=ASALTO)
 - [Офіцери та сипаї](https://navpil.github.io/games/asalto/index.html?lang=ua&preset=SEPOYS)

Попередня програма написана автором статті і там можна змінювати правила, а також початкове розташування на дошці. Власне для експериментування з правилами ця програма і була написана, адже жодна інша програма не дозволяла цього робити. Більше про програму та її налаштування можна почитати на сторінці [Лисиці, гуси та компанія](https://navpil.github.io/games/asalto/about-ua.html). Можна також пошукати інші програми за назвами "Fox and Geese" або "Halatafl". Майте на увазі, що ця остання назва може використовуватися також для інших ігор.

Більшість попередніх ігор, окрім хіба "офіцерів та сипаїв" є радше головоломками для мисливця, аніж повноцінними іграми. Справді цікавою грою для обох гравців є непальський баг-чал, котрий належить до тигрових ігор, про який буде наступна стаття.

__bagh-chal.md__(тут буде посилання на статтю про баг-чал)

----

Дослідження про баланс овець та вовків, де радять грати з різною кількістю овець. 20 овець підходить для початківця, але гра з 18-ма вівцями робить гру більш збалансованою - вівці забираються з останнього ряду дошки, баланс приблизно 42 відсотки виграшів овець.

- https://dl.acm.org/doi/fullHtml/10.1145/3555858.3555919
