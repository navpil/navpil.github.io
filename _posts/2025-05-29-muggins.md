---
tags:
  - games
source: wp
title: "П'ятірочки - одна з найкращих ігор в доміно" 
exts:
 - https://navpil.wordpress.com/2025/05/29/pyatirochky-muggins/
 - https://www.youtube.com/watch?v=ZotzRUHKOYE
---
П'ятірочки, або Маґґінс (Muggins) - це одна з найцікавіших ігор з доміно, особливо якщо гравців лише двоє.
Якщо ви вже вмієте грати в козла - спробуйте п'ятірочки.

Гра П'ятірочки схожа на звичну гру козел, але очки рахуються під час гри коли сума значень на кінцях кратна п'яти, а ще доміно викладаються не з двох боків, а з чотирьох боків від першого дубля.

**Здають доміно по 9 на двох, по 7 на трьох і по 5 на чотирьох гравців.** 
Якщо грають четверо, то можна грати на пари.

**Перший хід в першій роздачі визначається жеребкуванням**, надалі перший хід в наступних роздачах переходить гравцю, що виграв у попередній. 

Механіка гри схожа на гру козел.
Тобто плитки треба докладати одне до одної однаковими значеннями.

**Якщо сума на кінцях рукавів кратна п'яти, то гравець собі записує ці очки прямо під час гри.**

**Перший викладений дубль служить розгалужувачем.**
Якщо його з двох сторін вже перекрили звичним способом, то до його вільних торців можна теж докладати плитки.
Вільні торці дубля, якщо він перекритий з двох боків, не рахуються для підрахунку очок.

Приклад підрахунку: перший хід з [5:5] дає гравцю 10 очок. Якщо другий гравець доклав [5:2], то він собі нічого не пише, тому що 10+2=12 на п'ять не ділиться. Наступний гравець доклав [5:3] і пише собі 5 очок (2+3), але вільні торці не рахуються. Якщо хтось доклав [5:0] до торця, то він собі рахує знову ж таки 5 очок, тому що 2+3+0=5.  

Якщо гравець не може покласти плитку, він тягне з базару, допоки не зможе походити.

**Гравцю, який першим позбавився своїх доміно, записуються очки, що лишилися в інших гравців на руках, округлена до п'яти.** 
Число три округлується до п'яти, а два - до нуля.

При рибі очки пишуться гравцю, що має на руках найменшу суму очок, але власні очки віднімаються. 
Наприклад - якщо при рибі у Івана 12 очок, Марічки - 14, а в Степана - 22 очок, то Іван пише собі 22+14-12=24, округлено 25 очок.

Треба зазначити, що перший хід з [5:5] і [6:4] одразу дає цьому гравцеві запис в 10 очок а з [5:0], [4:1] і [3:2] – 5 очок.

**Гра ведеться до 200 очок**, або до 250, якщо грають двоє.

П'ятірочки - це та гра, яку варто спробувати. Вона дає ширший простір для стратегії, аніж Козел. 

Правила гри на сайті Pagat: https://www.pagat.com/domino/cross/all_fives.html