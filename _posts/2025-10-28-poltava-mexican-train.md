---
tags:
- games
source: wp
title: "Поїзд до Полтави - гра з доміно дубль-дев'ять"
exts:
- https://navpil.wordpress.com/2025/10/28/mexican-poltava-train/
---
Окрім традиційного та звичного нам набору доміно дубль-шість є також більші набори - дубль-дев'ять, дубль-дванадцять, дубль-п'ятнадцять і навіть величезний набір дубль-вісімнадцять на сто дев'яносто плиток. Якщо вам потрапив до рук такий набір, можливо ви дивуєтеся навіщо такий потрібен і в які ігри ними можна грати.  

І от однією з таких ігор є популярна в США гра "Мексиканський поїзд", котра в українській локалізації може звучати як "Поїзд до Полтави" (той, що з дитячої лічилки Рельси-шпали). Грається ця гра набором доміно дубль-дев'ять, або дубль-дванадцять. І хоч такі набори в нас - рідкість, та їх можна знайти на різних онлайн майданчиках. Я грав у цю гру набором дубль-дев'ять.

Найбільша відмінність у механіці гри - це те, що гравці будують не спільну лінію, а кожен будує свій власний поїзд, котрий відгалужується від центрального дубля. На перший погляд, це може звучати не дуже цікаво, але в грі "поїзд до Полтави" є ще додаткові правила, котрі і роблять цю гру дуже динамічною та веселою.

## Роздача

Для гри окрім самого набору доміно потрібні монетки, або інші довільні маркери - по одній на кожного гравця. Це можуть бути не лише монетки, але й фішки, шашки, чи довільні "блямби" - ними будуть позначати поїзди гравців, котрі не змогли зробити хід.

На початку гри в центр столу викладається найбільший дубль, в наборі дубль-дев'ять, це буде дубль-дев'ять. Наступної роздачі центральний дубль буде дубль-вісім і так далі. Гравці беруть собі плитки, залежно від набору доміно та кількості гравців, як показано в наступній таблиці:  

| Гравці | Дубль-9 | Дубль-12|
|--------|---------|---|
| 2-4    | 10      | 15|
| 5-6    | 9       | 12|
| 7-8    | 7       | 10|
| 9-10   | -       | 8|

Решта плиток формує базар. 

## Перший хід

Правила для першого ходу відрізняються від всіх решта ходів. В ньому гравці починають будувати свої поїзди, можуть будувати лише їх і можуть викласти багато плиток за один хід. 

Гравець спочатку докладає до центрального дубля свою плитку, якщо може. Далі він дивиться, чи може він докласти наступну плитку і, якщо може, докладає її. Так гравець докладає плитки, допоки має можливість. Коли він виклав усі можливі плитки, хід переходить по колу.

Якщо гравець виклав усі свої плитки за перший хід, то ті гравці, що ще не походили роблять свої перші ходи і тоді гра завершується.

Якщо ж гравець не зміг викласти ні одної плитки він ставить на місце свого поїзда монетку. Починаючи з другого ходу його суперники зможуть почати будувати його поїзд замість нього.

Такий перший хід дуже пришвидшує початок гри.

## Наступні ходи

Усі решта ходів робляться за іншими правилами - в них можна будувати поїзд до Полтави, докладати до поїздів суперника, а також діють особливі правила гри дублями. 

За свій хід гравець може зробити одну з наступних дій:

 - докласти плитку до відкритого дубля, якщо такий є - незалежно від того, якому поїзду він належить
 - докласти плитку до власного поїзда
 - докласти плитку до поїзда суперника, якщо той позначений монеткою
 - докласти плитку до поїзда до Полтави

При цьому докласти плитку до відкритого дубля, якщо такий є - обов'язково. І це не залежить від того, якому поїзду він належить. Гравець не може зробити інший хід, якщо у викладці є відкритий дубль. Тобто навіть якби він і міг походити інакше, але не може перекрити дубль, він бере додаткову плитку і якщо він нею теж не може перекрити дубль, то ставить монетку на свій поїзд і пропускає хід.

Поїзд до Полтави - це поїзд який одночасно належить усім гравцям і до нього може докладати будь-хто. Його може розпочати будь-хто від центрального дубля. Поїзд до Полтави може бути лише один.

Якщо гравець не може походити - наприклад не може перекрити дубль, або не може зробити інший хід, якщо відкритих дублів нема, то гравець тягне одну плитку з базару. Якщо і далі в нього ходу нема - то він позначає свій поїзд монеткою і пропускає хід. Тепер до його поїзда можуть докладати суперники.

Якщо ж гравець зміг походити, при чому не залежить від того - куди, монетка з його поїзда знімається, якщо там вона була. Тепер до його поїзда докладати ніхто не може.

Якщо гравець походив дублем, то він зобов'язаний ходити знову. При цьому він не зобов'язаний перекривати власний щойно викладений дубль - таким чином він навіть може викласти декілька дублів, змусивши декількох гравців поспіль їх перекривати.

## Завершення гри

Коли якийсь гравець виклав усі свої плитки, або якщо вже докласти плитку неможливо, гра завершується. Всі гравці рахують свої очки, що лишилися на руках і пишуть їх собі. Після десяти роздач (стільки дублів у наборі дубль-дев'ять) гравець в кого найменше очок - переміг.

В грі може статися ситуація, що дубль - відкритий, але його неможливо перекрити, бо всі плиточки з таким значенням вже були викладені. В такому випадку дубль варто перевернути - до цього поїзда докладати вже неможливо. Зазначу - в наборі дубль-дев'ять кожне значення зустрічається дев'ять разів, якщо не рахувати дубля.

Також треба звертати увагу, чи взагалі можна походити і чи викладка, бува, не заблокована. Це важче помітити, аніж при звичайній грі в "козла", адже рукавів більше. Тому що якщо докласти плитки - неможливо, то треба закінчувати гру, а не тягнути плитки з базару.

---------------------

## Короткий підсумок правил 

Кожен будує власний поїзд від найбільшого дубля.
Можна також будувати додатковий поїзд - мексиканський (полтавський).
Перший хід - можна викладати довгий поїзд, допоки є хід.

Другий хід - починаються інші правила.
За свій хід можна викласти лише одну (окрім якщо дубль - див. нижче)

### Блямби

Якщо ходу нема - чи до свого, чи до мексиканського, чи до поїзда з монеткою ("блямбою") - береться одна доміно з базару. Якщо і так ходу нема, то на власний поїзд кладеться блямба - тепер до неї може докладати будь-хто.
Блямба забирається, якщо наступним ходом гравець зміг таки походити (не залежно чи до свого поїзда, чи до блямби).

### Дублі

Якщо гравець виклав дубль, то він має ходити знову.

Якщо хід починається, коли є відкритий дубль, то гравець в першу чергу має закрити його - не залежно від того, чий це поїзд.

Виграш стандартний - хто першим закінчив, або хто набрав менше очок. Якщо гравець виграв першим ходом, то всі решта теж закінчують свій перший хід.
